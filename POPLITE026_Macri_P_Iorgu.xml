<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Iorgu Cosma. Roman original: ediție POPLITE</title>
                <author>Macri, Panait</author>  
                <respStmt>               
                    <resp>codare POPLITE</resp>
                    <name>Teodora Iuriusciuc</name></respStmt>   
                <respStmt>
                    <resp>corectură manuală</resp>
                    <name>Lucreția Pascariu</name>
                </respStmt>
                <funder>This work was supported by a grant of the Romanian Ministry of Education and Research, CNCS – UEFISCDI, project number PN-III-P1-1.1-TE-2019-0127, within PNCDI III. (Contract no 74/ 2020)</funder>
            </titleStmt>
            <publicationStmt>
                <publisher>UAIC</publisher>
                <date></date>
                <availability>
                    <licence target="https://creativecommons.org/licenses/by/4.0/"/>
                </availability>
                <ref type="doi" target="10.5281/zenodo.7342136"></ref>
            </publicationStmt>
            <sourceDesc>
                <bibl>
                    <author>Macri, Panait</author>
                    <title>Iorgu Cosma. Roman original</title>
                    <pubPlace>București</pubPlace>
                    <publisher>Tipografia CLEMENȚA</publisher>
                    <date>1902</date>
                    <decoNote type="ilustratii" subtype="no"/>
                    <dim unit="char" type="mic"/>
                    <extent>
                        <measure unit="word">13580</measure>
                        <measure unit="page" type="under_250"/>
                        <measure unit="foileton" type="under_65"/>
                        <measure type="complete"></measure>
                    </extent>
                </bibl>
            </sourceDesc>
        </fileDesc>
        <profileDesc>
            <textClass>
                <keywords scheme='https://opentheso.huma-num.fr/opentheso/api/theso/Typologie'>
                    <term type='domaine' ref="https://hdl.handle.net/20.500.11942/crteb7oodgosm">literatura</term>
                    <term type='factualite' ref="https://hdl.handle.net/20.500.11942/crt22aacdhvi7">fictiune</term>
                    <term type='forme' ref="https://hdl.handle.net/20.500.11942/crtnufdew1lfb">proza</term>
                    <term type='genre' ref="https://hdl.handle.net/20.500.11942/crthuyig1pxri">roman</term>
                    <term type='agencement' ref="https://hdl.handle.net/20.500.11942/crtbdm5xnc6io">foileton</term>
                    <term type='origine' ref="https://hdl.handle.net/20.500.11942/crtxolq1evsr9">opera originala</term>
                    <term type='discours' ref="https://hdl.handle.net/20.500.11942/crt4wma17ncnj">narativ</term>
                    <term type='public' ref="https://hdl.handle.net/20.500.11942/crthb4el4r5qc">non défini (public cible)</term>
                    <term type='mode_inscription' ref="https://hdl.handle.net/20.500.11942/crthy6j6jf9nq">tiparit</term> 
                </keywords>
                <keywords>
                    <term type="receptare" n="5"/>
                    <term type="republicare" n="2"/>
                    <term type="finished"></term>                
                </keywords>
            </textClass>
        </profileDesc>
        <encodingDesc>
            <projectDesc>
                <p>Cuvantul cheie de tip "receptare" indica numarul de comentarii critice formulate cu referinta la textul publicat.</p>
                <p>Cuvantul cheie de tip "republicare" indica numarul de editii ale textului in intervalul de 10 ani dupa prima publicare.</p>
                <p>Cuvantul cheie de tip "finished" indica stadiul realizarii operei de catre autor.</p>
                <p>Masura de tip "complete" indica faptul ca am gasit romanul in forma completa.</p>
            </projectDesc>
        </encodingDesc>
    </teiHeader>
<text>
<body>
<p>CUPRINSUL:</p>
<p>Copilăria lui Iorgu Cosma.—Amorul.—Rănirea din Valea Ruzeului. Iorgu Cosma învinuit de crimă. — Mărioara!...— Arestarea lui Iorgu Cosma. — Instrucția.— În peștera munților.— Vrăjitoarea. Întâlnirea.— Sub teiul înflorii.— Triumful răului.—Despărțirea. Trei ani de durere.— Nădejde stinsă, suflet otrăvit.—La război. Disprețul pentru viață. —Un singur vis.—La mănăstirea Ciolanu. 10 Mai 1902.— Mărioara plânge pe catafalcul din biserica Sf.Gheorghe Nou .</p>
<p>PREȚUL 25 BANI.</p>
<p>BUCUREȘTI</p>
<p>Tipografia CLEMENȚA, Strada Câmpineanu, 16.</p>
<p>1902.</p>
<p>f</p>
<p>IORGU COSMA</p>
<p>CUPRINSUL:</p>
<p>Copilăria lui Iorgu Cosma.—-Amorul.—Rănirea din Valea Buzăului. Iorgu Cosma învinuit de crimă. — Mărioara!... — Arestarea lui Iorgu Cosma.— Instrucția.— În peștera munților.—Vrăjitoarea. Întâlnirea. — Sub teiul înflorit.— Triumful răului. — Despărțirea. Trei ani de durere.—Nădejde stinsă, suflet otrăvit.—La război. Disprețul pentru viață. — Un singur vis. —La mănăstirea Ciolanu. 1O Mai 1902.— Mărioara plânge pe catafalcul din biserica Sf. Gheorghe Nou !</p>
<p>PREȚUL 25 BANI.</p>
<p>BUCURESCI</p>
<p>Tipografia CLEMENȚA, Strada Câmpineanu, 16.</p>
<p>1902.</p>
<p>BCU Cluj-Napoca</p>
<p>RBCFG2D2000839</p>
<p>319337</p>
<p>IORGU COSMA</p>
<p>Roman original de P. MACRI</p>
<div type="chapter" n="1">
<p>Rănirea din valea Buzăului</p>
<p>Era într-o seară din anul 1869.</p>
<p>Un tânăr, căruia abia îi ieșise mustața, venea, cu o sapă la spinare, de la munca câmpului spre satul Rusăvețul.</p>
<p>El pășea alene și fredona acest cântec făcut de el:</p>
<p>Dacă privești spre ceruri vezi nori și senin...</p>
<p>La fel vai! se petrece și pe acest pământ:</p>
<p>Bogații se răsfață, sărmanii plâng, suspin</p>
<p>Și-n urmă deopotrivă cobor toți în mormânt.</p>
<p>Observație simplă, filosofie elementară,dar pentru un tânăr de la țară, fără cultură, care abia știe să citească și să scrie, dovedește un suflet ales, care deosebește pe omul de rând, de omul chemat să facă ceva, să lase o pildă în trecerea lui prin lumea aceasta.</p>
<p>Cine e acest tânăr? Fața lui e smeadă, arsă puțin de razele soarelui, dar pe ea se văd trăsături caracteristice și niște ochi vioi, ochi care vorbesc, ochi săgetători.</p>
<p>El merge încet, alene, parcă nici n-ar ști încotro se duce, nici unde se află și din când în când tot fredonează ultimul vers:</p>
<p>Și în urmă d-o potrivă</p>
<p>cobor toți în mormânt...</p>
<p>Era pe la începutul primăverii. Sufla un vânt ușor, care clătina pomii, iar frunzele produceau un freamăt pe care numai poeții pot să-l înțeleagă.</p>
<p>Pe luncile întinse se vedeau floricele abia răsărite și ici-colo câte o păsărică ciripea privind cerul, lăudând poate pe D-zeu care trimitea viața, veselia, mângâierea în carul primăverii. </p>
<p>Dar iată, tânărul nostru pare a fi tulburat, fața i se înroșește, iar ochii lui mari și negri se aprind și mai mult.</p>
<p>De sub desișul care începea să înverzească înainta o copilă. Să tot fi avut 16 ani, purta flori la cosiță, era frumoasă și parcă părea mult mai încântătoare în acel amurg al serii.</p>
<p>Zglobie ca o căprioară, când zări pe tânărul care venea pe poteca bătătorită, alergă spre el și când fusese față în față, îi zise cu un aer naiv:</p>
<p>— De ce ai întârziat, Iorgule ? Te aștept de o jumătate de ceas la fântâna din marginea satului.</p>
<p>— Mărioaro, răspunse tânărul—care după cum auzirăm, se numește lorgu—tu nu știi Mărioaro, cât sunt de mâhnit când mă gândesc că dragostea noastră se va sfărâma în curând, că peste câteva luni vei fi nevasta lui Grigore, băiatul fruntașului din cuprinsul acesta.</p>
<p>— Dar știi bine că eu nu-l iubesc.</p>
<p>Iubirea se uită, Mărioaro, se stinge repede, ca mirosul florilor. Și apoi, iubirea se mai schimbă, Grigore e bogat, o să-ți facă rochii frumoase, o să ai argați, plimbări la oraș, tot ce vei dori. Eu... eu sunt sărac...</p>
<p>Din frumoșii ochi ai Mărioarei începură să curgă lacrimi. Și fusese o lungă tăcere, pe care nimic nu îndrăznea s-o întrerupă. Cu capul rezemat de umărul lui Iorgu, dânsa plângea. Vântul îi răsfira frumosul păr și-i fura suspinele.</p>
<p>Încet se ridica pe cer luna, iar din frunzișul pădurii se auzeau, ca un ecou depărtat, eternul adevăr: Iubirea e viața...</p>
<p>După câteva minute, frumoasa copilă grăi:</p>
<p>— Grigore are avere, dar n-are inimă. O să-mi pună argați, o să-mi cumpere trăsură cu care să mă duc la oraș să mă plimb, niciodată însă n-o să-mi poată da liniștea sufletului, pe care n-o găsesc decât lângă tine. Grigore e un om crud. Ieri, nu mai departe, l-am vezut cum bătea cu un bici pe moș Sandu.</p>
<p>— Și pentru ce-l bătea?</p>
<p>— Fusese bolnav și nu putuse ca să iasă la munca câmpului. Grigore zicea că îi e dator și fără să țină socoteală de bătrânețile lui, îl bătea ca pe un câine.</p>
<p>— Dacă ai văzut asta, de ce nu l-ai oprit ?</p>
<p>— Da, m-am apropiat de el și l-am rugat să nu mai dea în Sandu. N-a voit să mă asculte și mi-a răspuns răstit că n-are de gând să sărăcească din pricina leneșilor.</p>
<p>— Lasă Mărioaro, am să răzbun eu pe Sandu.</p>
<p>Pe când acești doi tineri vorbeau, spunându-și unul altuia dorul, o umbră se văzuse strecurându-se dinspre partea de sus a satului.</p>
<p>Acea umbră o tot coti pe după copacii pădurii, coborâ înspre partea strângă și se lăsă la vale, la spatele celor doi tineri.</p>
<p>Acesta era Grigore. El auzi cuvintele lui lorgu: „Am să mă răzbun eu pe Sandu” și îngână între dinți:</p>
<p>— Vom vedea! vom vedea!</p>
<p>Apoi se pitulă la pământ ațintind și mai mult urechea.</p>
<p>— Vă iubiți, continuă el să îngâne; — atât mai rău pentru tine lorgule. Duminică ți-oi face de petrecanie.</p>
<p>Deodată însă ochii îi schânteiară și o idee neagră, criminală, îi trecuse prin minte.</p>
<p>— Dacă aș sfârși chiar acum ? își zise el. Cine ar putea oare să mă bănuiască?</p>
<p>Grigore era în vârstă de 30 de ani. Încă de mic copil se deosebise prin caracterul său crud. De la vârsta de 20 ani umbla necontenit cu pușca pe umăr, zicea că-i place vânătoarea, dar niciodată n-a îndrăznit să înainteze singur prin desișul pădurii, unde se știa că sunt urși și porci mistreți. El împușca vrăbii, sau rațe sălbatice pe malurile Buzăului, iar prin sat, își făcea o plăcere să împuște câinii, ca să-i vadă cum se zvârcolesc în durerile morții.</p>
<p>Caracterul său crud și fizicul său urât, au făcut desigur, că niciuna dintre fetele din satul Rusăvețul sau Paliciu să nu se uite la el, să nu-l iubească.</p>
<p>Grigore era, într-adevăr, urât de tot. El avea capul mai mult țuguiat, fața mâncată de vărsat, niște ochi mici și rotunzi care sclipeau în fundul orbitelor.</p>
<p>Tatăl său, Tudosie, nu era născut în satul acela, el venise de prin alte părți și se stabilise la Rusăveț de mai mulți ani.</p>
<p>Cum, prin ce mijloc a putut să se îmbogățească, nu știa nimeni. Ieșise zvonul că pe la 1836 s-ar fi găsit sus, dincolo de izvorul râului Buzău, un mocan bogat, mort de o lovitură de ciomag. Despre Tudosie se mai vorbea că pe atunci ar fi fost cioban și că își păștea oile tot în spre partea aceea a locului.</p>
<p>Tudosie era acuma bătrân, și-și pierduse lumina ochilor, el nu putea să vadă nici la doi pași depărtare. Mulți din sat mai spuneau că l-ar fi zărit noaptea stând singur pe prispa casei și plângând ca un copil.</p>
<p>Să fi fost oare bolnav. Nu, căci niciodată n-a spus nimănui că are vreo boală.-</p>
<p>Popa satului, care fusese de câteva ori pe la dânsul, se afla într-o seară la cârciumă, cu mai mulți săteni. Veni vorba, despre Tudosie și iată ce spuse preotul: .</p>
<p>— Tudosie e frământat în toate nopțile de necuratul, care îi cere sufletul...</p>
<p>— Ce spui!... întrebară cu groază sătenii strângându-se și mai mult roată în jurul preotului.</p>
<p>— Chiar așa, șopti popa satului; —nu pot să vă spun mai mult, dar sărmanul Tudosie e muncit rău de tot de către duhurile din iad.-</p>
<p>Cele din urmă raze de lumină se îngânau cu umbra nopții.</p>
<p>Grigore, care asculta, scrâșnind din dinți, destăinuirile de dragoste ale celor doi tineri, nu pierduse din vreme. El își luă pușca pe care o purta la umăr, se pitulă la pământ și ochi.</p>
<p>O detunătură puternică se auzi, urmată după aceea de un țipet sfâșietor.</p>
<p>Pădurea și munții repetară detunătura, pe când Mărioara, cu privirea speriată, tremurând ca o vargă bătută de vânt, exclamă: «M-a omorât!...» și căzuse la pământ.</p>
<p>Criminalul ochise pe Iorgu, dar în momentul când trase cocoșul puștei, Mărioara îmbrățișă pe iubitul ei și glonțul o izbi pe dânsa în umărul stâng.</p>
<p>Rătăcit, fără să știe ce se petrece, Iorgu puse mâna pe sapă și se uită în jurul său, voind să cadă și el mort sau să omoare pe acela care trăsese cu pușca. Nimic însă, nici o urmă. Grigore se strecură în pădure și luă drumul spre valea Buzăului.</p>
</div>
<div type="chapter" n="2">
<p>Iorgu învinuit de crimă</p>
<p>Pe lângă durerea și disperarea sărmanului lorgu, mai era acum și încurcătura în care se afla. Cum să o ducă el pe Mărioara până acasă la dânsa? Unde să spună părinților ei că a găsit-o?</p>
<p>Nimeni din sat nu știa că frumoasa fată îl iubește pe lorgu și dacă părinții ei ar fi aflat aceasta, ar fi omorât-o în bătăi, căci Mărioara era logodită cu Grigore. Acesta singur bănuise ceva și urmărindu-l pe viitoarea-i nevastă, o surprinse cu lorgu, în acea seară, la marginea pădurii.</p>
<p>El se aplecă spre frumoasa lui amantă și-i umplu fața de sărutări.</p>
<p>— Să mă duc dragă cât mai curând acasă, îngână dânsa.</p>
<p>— Vrei să mergem împreună și fie ce-o fi ? o întrebă lorgu.</p>
<p>— Nu! nu! șopti Mărioara. Să nu știe nimic părinții mei și de voi scăpa cu viață, voi fi a ta.</p>
<p>Apoi, trecându-i puțin spaima de care era cuprinsă, se sculă în picioare și se îndreptă spre sat.</p>
<p>— Cine crezi, Mărioaro, că a fost mișelul care a tras cu pușca ? întrebă pe drum lorgu.</p>
<p>— Nu-mi dau de loc cu gândul, răspunse dânsa cu o voce înecată de durere.</p>
<p>— Acum, nu te simți ceva mai bine ?</p>
<p>— Dimpotrivă, mă doare nu numai umărul, ci și pieptul. Cred că glonțul o fi pătruns până în plămâni..</p>
<p>Urmă un minut de tăcere, apoi lorgu continuă:</p>
<p>— Voi face toate chipurile ca să aflu cine e acela care a voit să te omoare și mă jur pe dragostea noastră, Mărioaro, că te voi răzbuna.</p>
<p>Tot vorbind, ei ajunseră la marginea satului. Acum trebuia să se despartă, căci dacă i-ar fi văzut cineva pe amândoi, a doua zi ar fi vuit tot satul, ar fi spus tot felul de lucruri pe socoteala lor.</p>
<p>— Du-te, Iorgule, îi zise Mărioara. D-zeu știe dacă vom putea să ne mai vedem. Pe fiecare minut ce trece simt fiori din ce în ce mai mari prin tot corpul, parcă ar fi fost glonțul otrăvit.</p>
<p>— Gonește această teamă, care poate să-ți facă mai mult rău. Tu te vei face în curând bine, Mărioaro, căci D-zeu nu va despărți pe doi tineri, care au copilărit împreună și care se iubesc chiar din ziua când au simțit ce e dragostea.</p>
<p>Trecutul întreg, trecut plin de duioșie,trecuse repede prin mintea frumoasei fete. În acea amețeală care o cuprindea, în acei fiori de friguri, vedea parcă serile de toamnă, când rătăcea cu Iorgu prin livezile depărtate, era copilă, nu avea nici 14 ani și Iorgu fără să-i spună c-o iubește, fără să știe poate ce este iubirea, nu-i venea să se despartă de dânsa și când intrau în pădure, el îi culegea mure și-i umplea sorțul.</p>
<p>Își aduce bine aminte de acea seară, când îi apucă o ploaie torențială, ploaie rece de toamnă. Mărioara era ușurel îmbrăcată. Ca să nu răcească, Iorgu își scoase haina, o zeghe lungă și o acoperi. Ploaia scăldase rău pe copilul Iorgu și trei zile după aceea a fost bolnav.</p>
<p>Toate aceste amintiri îi veneau fără voie în minte și o presimțire neagră îi spunea că se va despărți pentru totdeauna de iubitul ei Iorgu.</p>
<p>Ea ridică mâna dreaptă, îl mângâie pe față, apoi îl sărută și se depărtă plecând singură spre casa părinților ei.</p>
<p>Iorgu rămase ca pironit pe loc și privi în urma Mărioarei, până ce-o pierduse din vedere.</p>
<p>Două zile în urmă tot satul era adunat la casa Mărioarei. Ieșise vestea că frumoasa fată e pe patul morții și toți câți o cunoșteau veniseră ca s-o vadă.</p>
<p>Lângă patul Mărioarei stătea Grigore, cu sprâncenele încruntate, cu mintea cuprinsă de gânduri sinistre.</p>
<p>— Dânsa nu ți-a spus cine a împușcat-o ? întrebă el pe mama fetei.</p>
<p>— Mi-a spus doar că venea dinspre pădure, unde păștea juncana noastră, când de odată auzi o detunătură și glonțul puștei o izbi în umăr. O fi fost un glonț rătăcit al vreunui vânător.</p>
<p>— Nu, mamă, răspunse Grigore, luându-și un aer îngrijitor;—n-a fost glonț rătăcit și eu sunt pe urmele ucigașului care a voit să o omoare pe Mărioara.</p>
<p>— Maică! maică! exclamă bătrâna femeie, spune-mi și mie cine e acela.</p>
<p>Grigore se apropie de dânsa și-i șopti la ureche:</p>
<p>— Este Iorgu...</p>
<p>— Să fie cu putință!</p>
<p>— Nu scoate nici o vorbă, am până acuma destule dovezi și voi mai aduna. N-o să mă las, până nu i-o putrezi oasele în pușcărie. Vezi-l, dintre toți, numai el lipsește, n-a îndrăznit să vină ca să-și vadă prada.</p>
<p>Într-adevăr, Iorgu nu se afla acolo. Ce era să caute în mulțime?</p>
<p>Dacă cineva însă ar fi trecut prin curtea bisericii, l-ar fi găsit acolo, în genunchi, cu mâinele încrucișate, plângând și rugându-se lui D-zeu.</p>
<p>A doua zi, în revărsatul zorilor, Mărioara fusese pusă într-o căruță cu patru cai și dusă la Buzău, în căutarea unui doctor.</p>
<p>Grigore făcuse toate cheltuielile ca să o scape cu viață pe frumoasa fată.</p>
<p>Acest om rău, această fire de tâlhar, era înamorat nebun după Mărioara. O iubea de vreun an și jumătate și ar fi dat averea toată, viața, pentru ca dânsa să fie a lui, să nu i-o răpească altul.</p>
<p>El, Grigore, avea sufletul cel mai negru; stătea neînduplecat în fața celei mai sfâșietoare mizerii; nu s-ar fi înduioșat la vederea celor mai îngrozitoare chinuri și cu toate astea o privire a Mărioarei avea puterea să-l schimbe numaidecât, să facă un miel blând din acea natură sălbatică.</p>
<p>La pornirea Mărioarei venise de asemenea tot satul și cu toții îi urară o repede însănătoșire. Ca și în ajun, Iorgu însă nu se văzuse pe acolo.</p>
<p>Dar, când căruța ieși din sat, alături cu drumul, trântit în iarbă, Iorgu plângea amar. Și după ce trecuse căruța, el se sculă și o privi lung și mult, un ceas rămase neclintit pe loc și i se părea că tot o vede.</p>
<p>O săptămână în urmă îl găsim pe Iorgu la cârciuma din partea de sus a satului Paliciu. Stătea singur la o masă și se gândea în ce parte să-și îndrepte cercetările, ca să poată descoperi pe acela care a încercat să o omoare pe Mărioara.</p>
<p>La o altă masă, în fundul cârciumii, stăteau doi ciobani care beau rachiu din niște pahare mari. Un lăutar, rătăcit pe acolo, tot trăgea cu arcușul într-o vioară crăpată și din când în când zicea din gură, cu o voce tare: Tu ești a mea gazelă, tu ești al meu amor...</p>
<p>De odată doi vătășei de la primăria din Rusăvețul intrară înăuntru și adresându-se tânărului care stătea singur la masă, îi ziseră :</p>
<p>— Iorgu Cosma, să vii numai decât cu noi!...</p>
<p>— De ce? întrebă dânsul.</p>
<p>— Te așteaptă pomoșnicul la primărie.</p>
<p>— Pomoșnicul! are să-mi spună ceva?</p>
<p>Mi se pare că vrea să te închidă.</p>
<p>— Să mă închidă! și pentru care vină ?</p>
<p>— O să-ți spună dânsul acolo, continuă unul din vătășei;—și scoală mai repede, că n-avem vreme de pierdut. Cică tu ai încercat să o omori pe Mărioara, fata care se află acum în căutare la Buzău.</p>
<p>Fața lui Iorgu Cosma se făcuse ca pământul, vederea i se întunecă, el nu putea să mai pronunțe vreun cuvânt și sculându-se de pe scaun ieși din cârciumă cu un pas greoi, cu corpul drept, țeapăn, ca o statuie. Vătășeii scoaseră o funie, îi legară mâinele și-l dusese la primărie, unde aștepta pomoșnicul.</p>
<p>Trecând prin sat, țăranii îl priveau cu groază și murmurau:</p>
<p>— Nenorocitul, o să moară în pușcărie.</p>
</div>
<div type="chapter" n="3">
<p>Arestarea</p>
<p>Pomoșnicul se numea Petrescu. Era un om în vârstă, fără multă cultură, dar cu mult bun simț.</p>
<p>Iorgu Cosma fusese adus înaintea lui. La primărie se afla și Grigore. Într-o odaie de alături se auzeau vorbe, discuții. Erau țărani aduși de prin toate părțile satului.</p>
<p>— Tu te numești Iorgu Cosma ? întrebă pomoșnicul pe tânărul legat și pe care vătășeii îl țineau încă de guler.</p>
<p>— Da, răspunse acesta.</p>
<p>— Pentru ce ai voit să o omori pe Mărioara?</p>
<p>— Nu este adevărat, eu nu știu nimic.</p>
<p>— Cum să nu fie adevărat, când sunt oameni care te-au văzut ?</p>
<p>— M-au văzut pe mine trăgând cu pușca în Mărioara? Oamenii care spun asta trebuie să fie niște mișei!</p>
<p>— Dacă te-ar fi văzut în minutul acela, n-ai mai sta acum de vorbă, ar fi sărit asupra ta și te-ar fi adus numaidecât la primărie.</p>
<p>— Atunci, de ce să cadă bănuiala asupra mea?..</p>
<p>— În acea seară și în acea parte a locului unde se găsea Mărioara, ai fost zărit și tu.</p>
<p>— Este adevărat, dar eu veneam de la munca câmpului și nu aveam nici o pușca cu mine, aveam doar sapa.</p>
<p>— Minți! se răsti pomoșnicul și tocmai asta dovedește vinovăția ta.</p>
<p>— Pe sfânta, cruce, nu grăiesc decât adevărul! răspunse Iorgu cu un ton ferm.</p>
<p>— Grigore, ce zici tu?</p>
<p>— Ce să mai zic, când l-am văzut cu ochii mei că venea în sat cu pușca rezemată de umăr ? răspunse acesta.</p>
<p>Ochii lui Iorgu schânteiară, dacă n-ar fi fost legat, s-ar fi repezit asupra lui, l-ar fi apucat de gât și numai mort i l-ar fi scos din mâini.</p>
<p>— Minte! boierule; ticălosul ăsta minte! răcni Iorgu.</p>
<p>Era atâta sinceritate în accentul tânărului, se vedea o revoltă așa de dreaptă în sufletul său, încât pomoșnicul rămase un minut pe gânduri.</p>
<p>— Să vedem, zise după aceea dânsul cu un ton mai blând; să vină aici Ilie.</p>
<p>Primarul deschise o ușă de alături și un țăran zdrențuros, de o statură mică și mai mult spân, intră în sală.</p>
<p>— Cunoști tu pe flăcăul ăsta ? îl întrebă pomoșnicul.</p>
<p>— Cum să nu-l cunosc, răspunse țăranul zdrențuros;—e Iorgu Cosma al Saftei.</p>
<p>— În seara când a fost împușcată fata Mărioara, l-ai văzut undeva?</p>
<p>— L-am văzut, venea dinspre marginea satului.</p>
<p>— Avea vreo pușcă cu el ?</p>
<p>— Avea.</p>
<p>—Auzi, mă, ce zice și llie? se răsti pomoșnicul către Iorgu.</p>
<p>— Minte și ăsta răspunse Iorgu, care nu mai știa ce să creadă.</p>
<p>— Minte! să vedem, să mai întrebăm și pe alții.</p>
<p>Apoi, adresându-se către primar, zise:</p>
<p>— Adu și pe celălalt țăran.</p>
<p>Primarul deschise aceeași ușă și un alt țăran intră. Acesta era un argat al lui Grigore.</p>
<p>— Ascultă, mă, și să spui adevărul, porunci pomoșnicul;—în seara când a fost împușcată Mărioara, l-ai văzut tu pe Iorgu venind dinspre partea unde se găsea acea fată ?</p>
<p>— L-am văzut, să trăiești boierule !</p>
<p>— Ce ținea în mână,o pușcă sau o sapă?</p>
<p>— Ținea o pușcă.</p>
<p>— Ce mai zici acuma Iorgule? întrebă pomoșnicul pe Iorgu, care ca un aiurit ascultă acele mărturii mincinoase.</p>
<p>— Ce să mai zic, decât că toți oamenii ăștia sunt puși ca să mă piardă. .</p>
<p>— Nu te mai preface, flăcăule, reluă pomoșnicul. Spune mai bine adevărul, zi c-ai împușcat-o din greșeală.</p>
<p>O sudoare rece inundă fruntea tânărului Iorgu. El scoase un oftat adânc, apoi zise:</p>
<p>— D-zeu să mă pedepsească de nu grăiesc curatul adevăr. Pe Mărioara o iubesc ca pe ochii din cap, căci am copilărit cu dânsa și dacă cineva mi-ar cere viața ca să scap pe a ei, aș da-o cu bucurie. Acum, nu am decât o dorință, să aflu cine este acela care a voit s-o omoare și să-i scurtez zilele cu o singură lovitură de cuțit.</p>
<p>—Iubești pe Mărioara, reluă pomoșnicul cu un aer gânditor;--dar dânsa ce zice, te iubește și ea?</p>
<p>— Mărioara e logodită cu mine, întrerupse Grigore.</p>
<p>Iorgu tăcuse. El știa bine că de va destăinui tot adevărul, va scăpa de închisoare, va spulbera toate mărturiile mincinoase, dar atunci va trebui să piardă cu totul pe iubita lui. Părinții ei ar fi izgonit-o de acasă, ar fi blestemat-o. Se mai gândea apoi că Grigore nu știe nimic despre dragostea Mărioarei și că de va afla acum adevărul, ar lăsa-o la Buzău, i-ar retrage toate îngrijirile, n-ar mai plăti pe doctor și astfel dânsa va muri. El nu știa că și în inimile tâlharilor încolțește simțirea iubirii cu aceeași patimă; că la aceștia predomină egoismul și că dorința de a poseda exclude mângâierea de a fi iubit. El nu știa că sufletele perverse nu caută să înduplece, să-și atragă dragostea ființelor ce iubesc, ci simplu de tot, să înlăture, să suprime pe acela care e preferat ființei ce el iubește.</p>
<p>— Răspunde, întreabă pentru a doua oară pomoșnicul; Mărioara te iubește și ea?</p>
<p>— Nu, îngână Iorgu cu vocea tarăgănită. .</p>
<p>Grigore sclipi din ochi, un zâmbet infernal îi trecuse pe buze și se adresă către pomoșnic:</p>
<p>— Iată dovada că s-a încercat s-o omoare. A voit să se răzbune, că de nu poate s-o ia de nevastă, să nu fie nici a altuia!</p>
<p>— Ce zici!? nu știi tu...</p>
<p>Dar se opri de odată, un fior îi trecu prin tot sângele și Iorgu lăsă capul în jos.</p>
<p>Sărmanul, ar fi preferat mai bine să înfunde ocna, decât să facă cel mai mic rău iubitei lui.</p>
<p>—Iorgu Cosma, grăi atunci pomoșnicul cu un aer magistral;—ești arestat! Am să mai cercetez și prin altă parte și dacă tot tu ești acela care ai împușcat pe nenorocita fată, să știi că te trimit să tai sare.</p>
<p>Apoi, adresându-se către primar, îi zise:</p>
<p>— Trimete-l legat la tactul suprefecturii; când m-oi întoarce de la Buzău, să-l găsesc acolo.</p>
</div>
<div type="chapter" n="4">
<p>La vrăjitoarea din peșteră</p>
<p>Satul Rusăvățul e situat pe coasta muntelui Ursoii. Deasupra lui și în partea dreaptă se întind păduri mari de tufan. La vale curge râul Buzău, care vine șerpuind din vârful munților.</p>
<p>Casele, aici mai rare, aici mai dese, sunt presărate pe toată acea coastă de munte. Puțin mai departe e un alt șir de case care formează cătunul Paliciu.</p>
<p>Aici locuia mama lui Cosma, o bătrână văduvă, care nu avea decât pe Iorgu ca ajutor.</p>
<p>Era în dimineața zilei de 10 Mai, anul 1870.</p>
<p>Alba auroră se ridica încet, cu mici nori, pe care un vânt ușor îi alunga pe cer. Pe câmpiile de jos, de pe lângă râul Buzău, se presărau vapori, care confundau pământul cu orizontul. Peste frunzișul copacilor, care împrejmuia pe atunci drumul satului, rouă cădea picătură cu picătură. Păsărelele deșteptate, își clătinau aripele și ciripeau. Din turla bisericii se auzea clopotul, cu sunetul prelung de aramă, care se pierdea în aer. Pe la micile ferestre ale caselor se trăgeau perdelele, ușile se deschideau și pe praguri, cu ochii încă greoi de somn, copii numai în cămeșuțe, respirau aerul răcoros. La vederea lor, câinii, care stăteau tolăniți la primele raze ale soarelui, dădeau din coadă, pe când prin cotețe cocoșii salutau revărsatul zilei.</p>
<p>La ora aceasta o femeie se vede mergând, cu pas grăbit, pe colnicea satului. Ea intră în pădure, înaintează spre partea de sus a muntelui și după o jumătate de ceas se oprește la ușa unei peșteri.</p>
<p>— Vrăjitoare, deschide! strigă femeia, care era Safta, mama lui Iorgu,—deschide să-mi spui ce s-a făcut cu băiatul meu și ți-oi da un ban de aur.</p>
<p>O duruitură se auzi, un drug mare căzu la pământ și ușa peșterei se întredeschise.</p>
<p>Vrăjitoarea scoase numai capul afară, era destul însă ca să te apuce fiorii. Avea părul vâlvoi, un cap mare, fața uscată și neagră ca fundul unui ceaun.</p>
<p>După ce privi în toate părțile, ca să se asigure că n-au venit mai mulți, cu gândul s-o bată, cum făceau sătenii ori de câte ori se întâmpla incendiu sau secetă, ea deschise ușa pe deplin și cu o voce groasă, răgușită, ieșită parcă din mormânt, zise Saftei:</p>
<p>— Intră înăuntru și spune-mi ce foc te aduce. Ai venit la un ceas bun, când apele nu sunt încă tulburate.</p>
<p>Bătrâna Safta nu putu să mai stea în picioare și căzu jos, pe o rădăcină de copac, care servea drept scaun.</p>
<p>După câteva minute, ea grăi:</p>
<p>— Băiatul meu Iorgu a fost închis la tactul suprefecturii, este învinuit că dânsul ar fi împușcat pe Mărioara, o fată din Rusăveț. Tu vrăjitoare, care știi să citești în stele și în lună; tu care vorbești cu ursitoarele, spune-mi ce o să se întâmple cu fiul meu?</p>
<p>— Dă încoace banul de aur și ți-oi spune tot, răspunse vrăjitoarea.</p>
<p>Safta se supuse, dezlegă o mică monedă de aur din colțul testemelului și o dă sgripțuroaicei.</p>
<p>Vrăjitoarea trecu atunci în fundul peșterii și începu să bolborosească cuvinte neînțelese. Din când în când ea învârtea niște oale și răscolea o spuză de pe o vatră de pământ.</p>
<p>După un sfert de ceas zise Saftei:</p>
<p>— Apropie-te și ascultă bine. Băiatul tău e curat la suflet și n-are să i se întâmple nimic. Peste câteva zile se va întoarce în satul său.</p>
<p>Bătrâna femeie tresări de bucurie la auzul acestor cuvinte și se sculă în picioare.</p>
<p>Vrăjitoarea mai răscoli odată focul bombănind cuvinte misterioase, privi după acea pe o gaură prin care venea o slabă rază de lumină și continuă a prevesti:</p>
<p>— Băiatul tău iubește, are o rană la inimă; da, da, e și el iubit, căci nu se vede nici un gol.</p>
<p>— De unde știi tu toate astea, vrăjitoare?întrebă Safta. În ce carte citești aceste adevăruri?</p>
<p>— Le văd în ursita viețiilor, răspunse dânsa. Iată, băiatul tău e oacheș, nu e așa? E tânăr de tot, are să plece în curând departe, n-o să-l vezi multă vreme după aceea, în urmă o să se întoarcă la tine. Bre!... exclamă vrăjitoarea;—după câțiva ani pleacă din nou și se duce departe, departe de tot. Na, na, e pe pragul morții, dar iată-l scapă, fuge, e mândru, vorbește cu un om mare.</p>
<p>— Pe urmă? pe urmă? întrebă Safta nerăbdătoare, abia stăpânindu-și bătăile inimii, care voiau parcă să-i spargă pieptul.</p>
<p>Vrăjitoarea se încruntă, fața ei neagră se acoperi de sudoare, își aținti privirile mult, tot mai mult în acea spărtură de pământ, apoi se retrase obosită, sleită parcă de puteri.</p>
<p>— Nu mai văd nimic, gângăni dânsa. Se lasă un întuneric mare, ca și când ar fi un sat de morminte.</p>
<p>- O fi murit! o fi murit! răcni îngrozită sărmana mamă.</p>
<p>Fața vrăjitoarei se însenină puțin și zise bătrânei de lângă dânsa:</p>
<p>— Taci, taci! iată, începe să se facă puțină lumină. Da, văd iară pe băiatul tău..; este el! este el! A! ! !</p>
<p>Vrăjitoarea începu să tremure. Safta îngrozită și dânsa, întrebă :</p>
<p>— Ce este? Ce este? spune-mi mai repede ce vezi tu acolo ? -</p>
<p>— Lume multă, multă de tot, răspunse vrăjitoarea cu vocea tremurândă. În mijlocul ei văd pe fiul tău, el este slăvit, i se aruncă flori, armata i se închină, poporul se îngrămădește tot mai mult... Ce!... fiul tău nu e oare împărat! !...</p>
<p>Se retrase apoi și cu niște ochi sperioși privi pe Safta în față și-i zise:</p>
<p>Pleacă, pleacă, femeie! ori vedeniile mă înșală, ori eu am înnebunit...</p>
</div>
<div type="chapter" n="5">
<p> Întâlnirea</p>
<p>Prevestirea vrăjitoarei s-a împlinit întocmai. Petrescu, subprefectul plășii, când se duse la Buzău, a avut grijă să vadă pe Mărioara. Ea era atunci mult mai bine și medicul care o îngrijea spuse că peste câteva zile poate să se întoarcă la satul ei. Mărioara nu stătuse la Buzău, în total, decât 11 zile, căci puțin după ce i se extrase glonțul, rana se închise și curând apoi se vindecă pe deplin.</p>
<p>Subprefectul, după ce puse în cunoștință pe doctor că voiește să ancheteze cazul, rămase singur cu Mărioara și-i zise:</p>
<p>— Iată, te-ai făcut bine și trebuie să știi că ai scăpat cu viață ca prin minune. Dacă glonțul te lovea în piept, ai fi murit pe loc.</p>
<p>— D-zeu a avut milă de mine, răspunse fata lăsându-și privirea în jos.</p>
<p>— Acela însă care a voit să te omoare, nu trebuie să rămână nepedepsit. Eu sunt pomoșnicul și voi face toate chipurile să-l pot descoperi. Tu, fetițo, nu bănuiești pe nimeni? N-ai avut vreo ceartă cu cineva?</p>
<p>— N-am pe cine bănui și nu m-am certat cu nimeni.</p>
<p>Ia gândește-te bine, nu e vreun flăcău, care te iubea și văzând ca nu-l iubești și tu, a voit să te omoare, ca să se răzbune?</p>
<p>Mărioara se înroși puțin și după câteva minute de tăcere, răspunse:</p>
<p>— Nu nu e nimeni.</p>
<p>— Cu toate astea eu am oarecare bănuieli și am arestat chiar pe un flăcău, care a mărturisit singur că te iubește.</p>
<p>— Un flăcău care mă iubește și el a voit să mă împuște ? Cine e acel flăcău ?</p>
<p>— Este Iorgu Cosma.</p>
<p>— Iorgu! Iorgu! exclamă Mărioara privind pe pomoșnic în față cu niște ochi mari, sperioși.</p>
<p>— Da, Iorgu Cosma...</p>
<p>— Nu se poate și e un păcat să învinuiți pe acel flăcău.</p>
<p>— D-apoi bine, sunt martori care l-au văzut când a tras cu pușca.</p>
<p>— Martorii spun minciuni, fiindcă Iorgu mă iubește cu adevărat și niciodată nu mi-ar voi răul.</p>
<p>— Dar tu, fetițo, îl iubești? întrebă repede subprefectul.</p>
<p>Copila nu răspunse și lăsă din nou privirile în jos.</p>
<p>A fost destul, din această scurtă conversație, pentru ca subprefectul să înțeleagă tot adevărul. Iorgu nu putea să mai fie criminal, căci o dragoste din cele mai mari lega pe acești doi tineri.</p>
<p>Dar, ce rost aveau atunci acele mărturii? Acele acuzări?</p>
<p>Subprefectul nu putuse să pătrundă misterul, de altfel, nici nu se încercă. Crezuse că e o fatalitate, că din întâmplare trecuse Iorgu cu pușca, în seara aceea, prin partea locului unde se afla Mărioara.</p>
<p>Două zile în urmă, când Petrescu se întoarse la subprefectură, Iorgu fusese pus în libertate.</p>
<p>Era o seară frumoasă de la începutul lunii Iunie.</p>
<p>Iorgu Cosma, slab și amărât, se plimba pe coasta înverzită a muntelui din dosul satului Rusăvățul.</p>
<p>Mii de gânduri îi treceau prin minte și o tristețe, din ce în ce mai adâncă îi cuprindea sufletul.</p>
<p>Deodată se zări o copilă alergând spre dânsul. Iorgu nu o văzu la început și nu-i atrase atenția decât zgomotul pașilor.</p>
<p>Fusese atunci un moment duios, o scenă din cele mai răpitoare, Mărioara, căci era dânsa, se aruncă în brațele tânărului și rămaseră ca muți amândoi mai multă vreme.</p>
<p>Inimile lor băteau deopotrivă, cele două vieți păreau că formează o singură viață.</p>
<p>Nu mai era o dragoste trecătoare, ci o puternică legătură a cerului.</p>
<p>Luna aluneca încet în dosul unor nori subțiri și semăna raze argintii pe vale, munte și păduri. Un vânt ușor sufla din când în când și resfira frumosul păr negru al copilei.</p>
<p>Iorgu grăi în cele din urmă:</p>
<p>— Mărioaro, de unde știai tu că eu sunt aici ?</p>
<p>— Te-am căutat prin tot satul și a trebuit să te găsesc. Niță mi-a spus adinioară că te-a văzut încă de cu vreme înspre partea asta a locului. Vezi, tu știai că m-am întors de la Buzău și nu te-ai gândit să ne întâlnim.</p>
<p>- Cum era să fac ca să te întâlnesc? Știi bine, Mărioaro, că tot satul e acum împotriva mea, cu toții cred că eu am voit să te omor. Deși mi-au dat drumul de la închisoare, ei nu vor să țină socoteală de asta. Vorba rea se împrăștie repede și se crede ușor.</p>
<p>— Am aflat acum, răspunse Mărioara încruntându-și sprâncenele; — cine te-a învinuit.</p>
<p>— Numai el, logodnicul tău, viitorul tău bărbat, a căutat să mă piardă.</p>
<p>Amândoi căzură iarăși pe gânduri și o nouă tăcere urmă.</p>
<p>Era oare adevărat ? Mărioara luase de bărbat pe Grigore? Să fie cu putință ca această puternică legătură a inimilor să se sfărâme deodată ? Să fie cu putință ca sufletul să se despartă de corp, iar ființa tot să viețuiască ?</p>
<p>Mărioara privi lung pe Iorgu în față, voia parcă să citească în ochii lui ca în cartea destinelor, apoi zise :</p>
<p>— Acum e târziu și nu e bine să bănuiască cineva că ne-am întâlnit. Vino mâine dimineață acolo, sub teiul din josul drumului. Am să-ți spun multe lucruri și o să vedem ce este de făcut.</p>
<p>— Am să vin.</p>
<p>Atâta grăi Iorgu și înainta pe deal în sus, pe când Mărioara o luă la fugă spre vale.</p>
</div>
<div type="chapter" n="6">
<p>Sub teiul înflorit</p>
<p>Iorgu, părăsit, urgisit de toți ai săi, veni cel dintâi la locul întâlnirii, sub teiul înflorit.</p>
<p>Și putea oare să întârzie de a sosi la locul unde știa bine că se găsește iubita lui ? Putea oare să piardă prilejul de a sta câteva minute lângă aceea pe care o adora și să uite, în acele dulci momente, și trecut și viitor ?...</p>
<p>Soarele se înălța pe cer, păsărelele își scuturau aripele, ciripiri răsunau în toate părțile, iar florile, scăldate de rouă dimineții, se sărutau cu razele soarelui și îmbătau aerul cu parfumul lor.</p>
<p>Zglobie ca o căprioară, alergând pe lunca înverzită, se zări și Mărioara. Ea veni drept la teiul înflorit și când se apropie de Iorgu, îl îmbrățișă și-și rezemă capul de umărul lui, privindu-l neclintit în față.</p>
<p>— Mărioaro, începu Iorgu cel dintâi; am auzit vorbindu-se prin sat, că în curând ai să te cununi cu Grigore.</p>
<p>— Așa este. Mama s-a și înțeles cu tata lui Grigore și au hotărît ca luna viitoare să facem nunta.</p>
<p>— Dar tu ce zici ?</p>
<p>— Eu zic că nu voi fi decât a ta. Tocmai de aia am voit să ne întâlnim aici, ca să-ți spun tot gândul. Lucrurile au înaintat repede și nu mai e vreme de pierdut. Eu cred că trebuie să spun și mamei, și lui Grigore și tuturor că iubesc pe altul și că odată cu capul nu pot lua de bărbat pe pocitul de Grigore.</p>
<p>— Și crezi c-o să se învoiască cineva la asta ?</p>
<p>— S-or învoi, ori nu, eu trebuie s-o curm odată de-a dreptul. Ce-o să facă? O să mă bată, o să mă omoare, dar pe Grigore tot nu-l iau.</p>
<p>— Tu ai inimă mare și mă iubești, Mărioaro, dar n-ai să poți să lupți cu ei. Au să te facă cu sila să-l iei pe Grigore.</p>
<p>— Vom vedea, eu chiar astăzi am să-i spun neted lui Grigore că nu-l iubesc.</p>
<p>— Și el o să-ți spună înainte că ești logodită, că a făcut cheltuieli, că te-a trimis la Buzău și ți-a scăpat viața. De altfel are dreptate, trebuie să-l coste până acum peste o sută de galbeni.</p>
<p>— Ce sunt eu de vină, răspunse Mărioara cu un aer de naivitate;—nu i-am cerut niciodată să cheltuiască ceva pentru mine. Și apoi, se poate vinde viața și fericirea ?</p>
<p>— Ai dreptate, dar nu știu de ce, eu am o presimțire tristă.</p>
<p>— S-o alungi, Iorgule. O să vezi tu cum am să învârtesc lucrurile. A sosit vremea să nu mai stau ca o proastă, să tac, să fac tot ce mi se spune. Știu bine, toți din sat, în cap cu primarul, vor ca să iau pe Grigore, dar D-zeu, care ne-a îndrăgostit pe noi, voiește să te iau pe tine, și voința lui D-zeu e cea mai mare.</p>
<p>La auzul acestor cuvinte, Iorgu fusese nebun de bucurie. El luă pe Mărioara în brațe, o strânse cu foc la pieptul său și o sărută de nenumărate ori.</p>
<p>Vremea trecu repede, soarele se ridicase la jumătatea cerului.</p>
<p>Cei doi tineri se despărțiră, amândoi veseli, amândoi cu nădejdea în viitor.</p>
<p>Înainte de a pleca, Iorgu privi spre teiul înflorit și-și zise :</p>
<p>— De mi-o ajuta D-zeu să iau pe Mărioara de nevastă, aici, lângă acest tei, departe de zgomotul satului, am să-mi fac o căsuță ca să trăiesc cu draga mea.</p>
</div>
<div type="chapter" n="7">
<p>Triumful răului</p>
<p>Mărioara făcuse precum zisese. Chiar în seara aceleași zile tot satul vuia, toți țăranii șopteau :</p>
<p>A pățit-o Grigore, s-a isprăvit cu nunta. Flăcăii, mai drăcoși, cum sunt ei din fire, râdeau pe înfundate și făceau tot felul de glume pe socoteala îndrăgostitului fără noroc. Fetele, pe de altă parte, nu mai vorbeau tot timpul decât de pățania lui Grigore și cele mai multe din ele o învinuiau pe Mărioara.</p>
<p>Dar Grigore ce zicea el oare? Hotărâtu-s-a să-și răzbune pe fata pe care o iubea, cu care se logodise și care rupse acum de odată toate legăturile spunându-i că nu poate să—l vadă în ochi?</p>
<p>Nu, nici de cum.</p>
<p>Grigore calcula fiecare lucru, știa întotdeauna să-și stăpânească furia și când voia ceva, uneltea în așa chip încât să poată izbuti.</p>
<p>A doua zi Grigore se duse la primărie și stătuse aproape un ceas de vorbă cu primarul. Ei chemară apoi pe notar care se uită în niște condici, răsfoi niște hârtii, iar când pleacă, Grigore avuse grijă să pună ceva în mâna primarului și a notarului, zicându-le în același timp:</p>
<p>— Dacă s-o face, să știți că am să vă răsplătesc bine.</p>
<p>Zece zile în urmă, într-o Duminică, doi vătășei se duseră la Iorgu acasă, îl luară pe sus, fără să-i spună de ce, și-l duseră la primărie.</p>
<p>Ajuns acolo, primarul îi ieși înainte și-i zise:</p>
<p>— Gătește-te de plecare, trebuie să te trimit la Buzău.</p>
<p>— Pentru ce? întrebă Iorgu nedumerit.</p>
<p>— Ești luat la miliție, îi răspunse primarul.</p>
<p>— Cum, așa deodată? Ș-apoi, pot să fiu scutit.</p>
<p>— Nu știu nimic; așa mi-a venit poruncă, așa trebuie să fac. Eu nu te mai las să pleci de aici.</p>
<p>Iorgu rămase ca încremenit. El știa că toate astea sunt isprăvile lui Grigore, dar nu avea nici o putere.</p>
<p>Se așeză pe o bancă, își acoperi fața cu mâinele și se cufundă în gânduri.</p>
<p>— Ia că na, își ziceau țăranii când aflară de cele petrecute; — alta acum, din nuntaș, Iorgu are să fie ostaș... Asta e bună de tot. Vezi cum lucrează banii!</p>
<p>Răul triumfase pentru ochii lumii, pentru dragostea care lega pe cei doi tineri. Grigore izbutise ca să depărteze pe Iorgu, să—i ucidă acea dragoste, dar în locul ei îi deschise o alta mai mare, mai puternică, dragostea de armată, dragostea de țară.</p>
</div>
<div type="chapter" n="8">
<p>Despărțirea</p>
<p>O zi și o noapte a stat sărmanul Iorgu închis la primărie. Bătrâna lui mamă îi aducea de mâncare și plângea numai când era singură, când venea pe drum. În fața lui, dimpotrivă, se încerca să—l îmbărbăteze.</p>
<p>— Nu e nimic, dragul meu, îi zicea dânsa. Și tatăl tău a fost ostaș și-mi povestea lucruri frumoase de pe acolo. Soldații sunt veseli și viața nu e așa grea, cum se aude. În miliție, uită omul multe necazuri. Iată ce-mi spunea bietul tatăl tău. «Safto, tu nu știi ce e miliția, cine n-a fost ostaș, nu e om».</p>
<p>Cu astfel de vorbe căuta bătrâna femeie să-și îmbărbăteze fiul ca să poată să sufere puternica lovitură, aceea de a se despărți de Mărioara. Și multe din cele ce spunea erau așa, le credea singură, căci fusese nevasta unui militar, pe vremuri, și voinic român.</p>
<p>A doua zi Iorgu a trebuit să plece.Primarul îi găsi o căruță pe care o plăti pe ascuns Grigore și cu care se duse până la Buzău.</p>
<p>Era luni de dimineață. Căruța o luă pe drumul din mijlocul satului; după ea, venea pe jos Iorgu, păzit de doi vătășei.</p>
<p>Pe vremea aceea, când se luau flăcăii la miliție, tot satul îi plângea, pare că-i ducea la moarte.</p>
<p>La plecarea lui Iorgu, toți din Rusăveț, bătrâni și tineri, fete și neveste veniră să-l vadă. Toți se uitau la el cu milă și clătinau din cap plângându-i soarta.</p>
<p>Safta, cu capul plecat, venea după fiul ei. Lumea se mira văzând-o că nu plânge. Ea se resemna, în adevăr, dar totuși suferea cumplit, suferea ca o mamă care se desparte de singurul ei copil.</p>
<p>Când ajunse Iorgu la capătul satului, se înfățișă o scenă din cele mai zguduitoare. Deodată apăru Mărioara cu fiori la cap și cu beteală prin păr.</p>
<p>— Sțați! strigă dânsa alergând și toată lumea, fără să-și dea măcar seamă, se opri pe loc.</p>
<p>Mărioara veni până în dreptul lui Iorgu și luându-i mâna, îi zise:</p>
<p>— În fața lui D-zeu ne-am jurat să ne iubim. Soarta voiește acuma ca să ne despărțim ; eu îți jur încă o dată că numai pe tine am să te iubesc și că nu voi trăi cu altul!</p>
<p>Și aplecându-și fața spre Iorgu, continuă:</p>
<p>— Sărută-mă, e pentru cea din urmă dată și acest sărutat va fi legătura pe veci a dragostei noastre...</p>
<p>Iorgu o sărută, îl sărută și dânsa și din ochii amândurora curseră lacrimi.</p>
<p>O tristeță adâncă se văzu pe fețele sătenilor care se aflau acolo. Toți priveau cu duioșie la cei doi tineri, amândoi frumoși, amândoi în floarea vieții. Cerul părea că se deschide și-i binecuvântează, iar prin crânguri cântau păsărele.</p>
<p>După câteva minute, Mărioara se smuci din brațele lui Iorgu și, întorcând capul, zări pe Grigore. Ea izbucni într-un hohot de râs și o luă la fugă.</p>
<p>Sărmana fată fugi, fugi mereu... mereu râzând...</p>
<p>Unde s-a dus Mărioara? înnebunise oare, sau și-a curmat zilele aruncându-se în vreun râu?</p>
<p>Nimeni nu știe, de atunci nimeni n-a mai văzut-o, nimeni n-a putut să-i dea de urmă, cu toate căutările primăriei și ale sătenilor.</p>
</div>
<div type="chapter" n="9">
<p>Trei ani de durere</p>
<p>Intrat în armată, Iorgu nu s-a mai gândit să scape, n-a mai încercat motive de scutire. El rămase soldat și fu unul dintre cei mai disciplinați.</p>
<p>Mama lui venea adeseori de-l vedea. El o întreba întotdeauna dacă s-a mai aflat ceva despre Mărioara.</p>
<p>— Nimic, nimic... îi răspundea bătrâna.</p>
<p>Iorgu Cosma nu avea să se plângă de oștire și ar fi fost mulțumit, ar fi rămas în armată chiar și după termen, dacă dorul după iubita lui nu l-ar fi torturat amar.</p>
<p>Și a fost un adevărat chin. După ce se termina instrucția, soldații se plimbau prin curtea cazărmii, spuneau glume, se jucau. Singur Iorgu se retrăgea la o parte și scria pe un caiețel pe care-l purta la sân.</p>
<p>Ce însemna el oare ?</p>
<p>Iorgu Cosma scria pe fiecare zi amintirile de pe când se afla în satul Rusăvățul,cum s-a îndrăgostit cu Mărioara, jurămintele făcute, planurile ce nutrea pe atunci.</p>
<p>Adunarea tuturor acestor amintiri îl răcorea parcă puțin. Sărmanul tânăr, scria și după aceea citea și recitea foile, scăldându-le cu lacrimi.</p>
<p>Și curios, tot ce scria ziua visa noaptea. Abia îl fura somnul și se întâlnea cu Mărioara, stătea de vorbă cu ea, își spuneau focul unul altuia, o mângâia, o săruta, iar dânsa, ca în vremurile frumoase, îi jura eternă iubire.</p>
<p>Dar când se deștepta, visurile zburau și Iorgu rămânea față în față cu cruda realitate.</p>
<p>— O fi murit oare, își zicea adeseori Iorgu Cosma, și sufletul ei vine noaptea de mă vede? Sunt lucruri pe care eu nu mi le mai aduc aminte, sunt vorbe de ale ei pe care le-am uitat și cu toate astea mi le spune noaptea, și—i aud vocea, parcă ar fi chiar ea lângă mine.</p>
<p>Într-una din zile, cam la un an și ceva după intrarea în miliție, Iorgu Cosma se întâlni cu Grigore la una din cârciumele mărginașe ale Buzăului. Avusese concediu în ziua aceea, o zi de sărbătoare. El ieșise afară la câmp, ca să mai vadă livezile întinse și în singurătate să se roage lui D-zeu ca să-i ajute să mai revadă pe Mărioara.</p>
<p>Întorcându-se: se opri la cârciumă și când zări pe Grigore, era aproape să nu-l mai recunoască. Îmbătrânise, parcă ar fi fost de 50 de ani, părul îi albise și părea prostit mai mult idiot.</p>
<p>Iorgu nici nu se gândi măcar să se răzbune pe acela care îi curmase toată fericirea. Văzuse bine că l-a pedepsit D-zeu.</p>
<p>El se apropia de Grigore, se așeză pe un scaun la aceiași masă și-i zise :</p>
<p>— Bună ziua Grigore, bună ziua, ce mai faci tu?</p>
<p>— Rău, răspunse acesta tremurând de frică la vederea lui Iorgu; mi-a murit tata și nu doresc decât să mor și eu.</p>
<p>— De ce? întrebă Iorgu.</p>
<p>— Pentru că viața mi-e o povară.</p>
<p>— La ce-ai venit până aici ?</p>
<p>— Ca să întreb un doctor să-mi dea ceva să dorm; nu mai pot dormi deloc și când mă fură câteodată somnul, am visuri îngrozitoare.</p>
<p>Pe Mărioara ai mai vâzut-o de atunci? </p>
<p>— Nu, n-am văzut-o.</p>
<p>— N-ai aflat pe unde o fi ?</p>
<p>— Am auzit că ar fi trăind cu tine, răspunse el prostește.</p>
<p>— Dar eu sunt soldat.</p>
<p>— Poți să fii, însă nu stai într-una la miliție, străbați prin toate locurile pământului și tot tu faci farmece de nu mă lași să dorm.</p>
<p>Iorgu înțelese că Grigore începea să aiureze și-l lăsă în pace. Se sculă de la masă, îi zise: „Rămâi sănătos” și plecă.</p>
<p>— Tot adevărat, se gândi Cosma pe drum;—D-zeu rabdă, dar nu uită.</p>
<p>* * *</p>
<p>Trecură trei ani și Iorgu Cosma se liberă din armată având gradul de sergent.</p>
<p>Chiar în seara aceea el plecă pe jos spre satul său, cu nădejdea să o poată regăsi pe Mărioara.</p>
<p>Îi părea rău că se desparte de bunii săi camarazi, de șefii săi care îl iubeau și tresărea de bucurie, în același timp, gândindu-se că o să vadă vatra părintească.</p>
</div>
<div type="chapter" n="10">
<p>Nădejde stinsă, suflet otrăvit</p>
<p>Mâhnirea lui Iorgu Cosma crescu și mai mult, după ce se întoarse în satul său. Patru ani de-a rândul el cercetă prin toate părțile, doar o afla ceva despre Mărioara. Nimeni însă nu-i spusese nimic, nimeni nu dăduse vreodată de urma fetei dispărute.</p>
<p>— S-a isprăvit, își zicea sergentul Iorgu Cosma; — Mărioara trebuie să-și fi curmat zilele.</p>
<p>Era în toamna anului 1877. Iorgu Cosma plecă singur pe câmpiile întinse din jurul satului Rusăvățul. El trecu pe cărările pe unde rătăcia odinioară cu iubita lui; prin crângurile unde îl aștepta dânsa ; prin pădurea tăinuită, unde ascunși de lume, se pitulau printre copaci și culegeau la mure; prin desișul din vale, unde de atâtea ori a strâns-o la piept și a sărutat-o cu foc.</p>
<p>Privirile lui rătăceau prin toate părțile și i se părea că se afla în zilele de atunci, că vede, pe pământul umed, până și urma micuțului ei picior.</p>
<p>Ceasuri întregi rătăci el astfel, împrospătându-și amintirile și transportându-se cu sufletul în frumoasele vremuri de acum șapte ani.</p>
<p>Deodată ajunse la teiul înflorit, acolo unde se întâlnise cu Mărioara pentru ultima dată, acolo unde își juraseră unul altuia eternă credință.</p>
<p>Ce schimbare însă!... Teiul, înflorit pe atunci, era acum uscat de tot, lipsit de viață, aproape putred și aplecat să cadă.</p>
<p>Prin inima lui Iorgu străbătură fiori reci.</p>
<p>Lucrurile acestea, care pentru altul trec neobservate, pentru dânsul erau sentințe date de soartă.</p>
<p>Părea că aude cum totul din jurul său îi spune că s-a stins orice nădejde, că pentru el nu mai sunt flori, nici zile senine, nici scânteie de bucurie. Nimic n-a mai rămas din frumosul trecut; până și acel tei, martor neclintit al dragostei înflăcărate, s-a uscat acum...</p>
<p>Încet... încet... cum șe apropie cineva de un mormânt în care a pus pe ființa scumpă lui, Iorgu se apropia de acel tei și rezemându-și capul de bătrânul trunchi, începu să plângă.</p>
<p>Se înserase și luna, mare, rotundă, frumoasă, apăru pe cer.</p>
<p>Sufla un vânt subțire, vânt de toamnă. În depărtare se auzea fâșâitul frunzelor uscate, care cădeau la pământ, iar pe cer se mai zărea câte un stol de rândunele, care își continua drumul, mergând pe alte plaiuri, fugind de iarna care venea mugind.</p>
<p>Iorgu Cosma se cufundă din ce în ce mai mult în durere. Ce putea să mai aștepte dânsul, când totul îi spunea că s-a stins orice nădejde ?...</p>
<p>Deodată tresări. De pe coasta muntelui se auzi acest cântec foarte popular pe atunci: Dragă inimioară, Ce te-ai întristat?</p>
<p>Ce dor te omoară,</p>
<p>De plângi neîncetat?...</p>
<p>Era cântecul pe care i-l zicea Mărioara și parcă auzea acum tot vocea ei.</p>
<p>El plecă spre acea parte, plecă în fuga mare, dar vai! Cumplită amăgire ! Era Ileana, fata lui Sandu din satul Paliciu.</p>
<p>Abătut, zdrobit, Iorgu Cosma se întoarse acasă, unde îl aștepta mama sa.</p>
<p>În el se stinsese orice nădejde și sufletul său se otrăvise...</p>
</div>
<div type="chapter" n="11">
<p>La război</p>
<p>Dragostea pentru Mărioara se schimbă însă de odată într-o nețărmurită dragoste pentru țară.</p>
<p>Se declară războiul între Rusia și Turcia și dincolo, peste Dunăre, începuse ca să curgă râuri de sânge.</p>
<p>România, în urma insistențelor Rusiei, intră și ca în luptă.</p>
<p>Atunci se produse în țară o adevărată fierbere. Flăcăii plecau cu sutele, cu miile de prin sate și orașe si trecând hotarul, unii făceau din piepturile lor ziduri neclintite, pe când alții se repezeau ca vulturii și împrăștiau moartea prin rândurile vrășmașilor.</p>
<p>Dacă Iorgu Cosma pierduse speranța de a mai regăsi pe Mărioara, în schimb căpătă o altă speranță, aceea de a-și vedea țara mare și liberă.</p>
<p>În sufletul său otrăvit de o adâncă durere, încolțea acum bucuria nespusă de a intra în foc, de a deveni un erou.</p>
<p>Dacă iubita lui a murit, se gândea el, o să-l admire din ceruri văzându-l cum luptă pentru moșia strămoșească, pentru ridicarea numelui de român. Dacă ea tot mai trăiește, atunci o să audă vorbindu-se de dânsul și nu o să-i pară rău că a iubit odată pe un viteaz.</p>
<p>Suflet nobil, suflet ales, nu putea să rămână nepăsător la pierderea Mărioarei, a primului său amor, a singurei ființe pe care iubise în lume. Și când pierdu nădejdea de a o regăsi, el nu vedea de ce ar mai trăi, de ce să-și chinuiască otrăvitul suflet.</p>
<p>Acum însă când izbucnise războiul, viața avea un rost pentru dânsul. În pieptul sergentului Cosma se redeșteptă virtutea strămoșească și nădejdea reveni, nădejdea în cel mai mare ideal.</p>
<p>Era în ziua de sfântul Alexandru, 30 August 1877. Pe sergentul Iorgu Cosma îl găsim în fața redutei Grivița, în regimentul 10 Putna, luat ca rezervist. Venise ordinul de a se da asalt redutei și acest regiment, împreună cu un batalion din al 8-lea de linie, sub conducerea colonelului Ipătescu, compunea aripa dreaptă, lovind despre sud-est.</p>
<p>Măria Sa Vodă Carol I, împăratul Rusiei și Marele Duce erau acolo și încurajau oștile. Ofițerii de stat-major dădeau planurile de atac, pe când generalul Cernat alerga călare prin toate părțile ca să vadă de sunt toți la postul lor.</p>
<p>Și în vremea asta, vreme de pregătire numai, gloanțele tot curgeau, bucăți de tuciu se răspândeau prin aer, iar din când în când cădea câte unul, se stingea câte o viață.</p>
<p>Calul colonelului Ipătescu, izbit de un glonț, muri sub viteazul ofițer; tot atunci un alt glonț, ucise și calul pe care era locotenentul-colonel Voinescu.</p>
<p>Pe la ora 2 după-amiază atacul începuse în toată furia. Regimentul 10 de dorobanți înaintă ca vijelia, pe când tunurile zguduiau cerul și aprindeau pământul.</p>
<p>Maiorul Șonțu, din regimentul 10 Putna, se aruncă în fruntea batalionului său și străbătu spre redută. Un glonț îl izbi însă în piept și muri la moment. Alături de dânsul mai căzu un șir de soldați, toți dorobanți, toți nepăsători de moarte. Ei închideau ochii pentru vecie cu mâinele încleștate pe puștile lor.</p>
<p>Răcnete turbate ieșeau din mii de piepturi. Mâini, picioare, jumătăți de cap zburau în toate părțile, pe când trunchiurile omenești se rostogoleau în praf, sub copitele cailor.</p>
<p>Deodată, căpitanul Valter Mărăcineanu, care comanda un batalion din regimentul 8 de linie, se aruncă în fruntea vijeliei, puse mâna pe o scară și urcă parapetul. Bravii săi soldați îl urmară cu toții. Mărăcineanu, strigând ; Trăiască România! înfipse tricolorul în vârful redutei. Turcii aruncară o ploaie de foc, un glonț izbi pe inimosul căpitan în cap și el căzu lângă drapelul țării sale. Moartea venise ca trăsnetul.</p>
<p>De aici înainte, însă, furia nu mai avuse frâu. Maiorul Alexandru Candiano-Popescu se azvârli ca un leu, dar rănit căzu și el într-un retranșament. Ceilalți ofițeri, superiori și inferiori, zburau înainte. Gloanțele turcilor răreau rândurile, dar alții ocupau locurile de onoare. Soldații, văzând asemeni pilde, nu-și mai dădeau nicio socoteală, moartea era pentru ei un cântec. Curcanii regimentului 14 și vitejii batalionului 2 de vânători, împrăștiară urgia și răzbiră în redută.</p>
<p>— România să trăiască! strigă maiorul în rezervă Alexandru Candiano-Popescu, care de și rănit, se afla în frunte și lângă dânsul stetea sergentul în rezervă Iorgu Cosma, ținând în mână steagul românesc. Tunica îi era scăldată în sânge, dar scăldat de entuziasm îi era și sufletul.</p>
<p>Oștirea română luă Grivița. Victoria a fost transmisă mării de valurile Dunărei ; vântul, încărcat de praf de pușcă și sânge, o anunță munților, iar munții o trâmbițară lumii întregi!...</p>
<p>Și când cerul se însenină, sergentul Iorgu Cosma, tăcut, nepăsător, se așeză în mijlocul cadavrelor și încercă să-și astupe rănile din piept. Atunci însă sosi Domnitorul țării, Carol I, și pe rănile sângerânde îi puse „Virtutea militară”.</p>
</div>
<div type="chapter" n="12">
<p>Disprețul pentru viața</p>
<p>Când intri în război, nimic nu te mai impresionează. Camarazii tăi cad lângă tine și tu calci peste ei și treci înainte. Gloanțele îți șuieră pe la ureche și ți se pare că e o muzică, îți place chiar să-l auzi cât mai des acel șuierat. De vei trăi sau muri, puțin îți pasă, căci odată intrat în foc, ai un fel de dispreț pentru viață.</p>
<p>Soldații români nu aveau decât un gând, o dorință: să iasă învingători. Strănepoți de eroi legendari, trebuiau să păstreze renumele, să mărească gloria. „Să murim, își ziceau bravii noștri soldați,—dar să învingem.</p>
<p>Era o iarnă aspră, un ger cumplit. Colonelul Slăniceanu avea sub comanda sa un batalion din regimentul I de dorobanți, cu maiorul Burileanu; un batalion din regimentul IV, cu maiorul Giurescu; o companie din regimentul Ilfov, cu maiorul Ene ; un batalion din regimentul X Putna și R. Sărat, comandat de loc.-colonel Mărculescu, rămășițe din regimentul XV Neamț și Suceava, cu maiorul Burchi; o parte din cavalerie și artilerie.</p>
<p>Cu această mică armată colonelul Slăniceanu o porni spre Rahova.</p>
<p>Pe drum întâlni o redută turcească, situată aproape de satul Vadin. El luă numai trei companii de infanterie, două de cavalerie și două tunuri și alergă spre tabără.</p>
<p>Turcii, surprinși, alergară la tunuri și focul începu.</p>
<p>Trăgacii noștri de la tunuri, aruncară o bombă, aruncară două, iar a treia căzu în cazarmă, unde era erbăria.</p>
<p>Se auzi o detunătură ca și când s-ar fi unit deodată toate trăsnetele, cerul se umpluse de fum, iar aerul se umpluse de sânge.</p>
<p>Turcii, care mai rămaseră cu viață, o tuliră la fugă, călărașii se luară după ei și-i goniră până la Ostrov. Reduta fusese luată și sergentul Iorgu Cosma înfipse în vârful ei drapelul românesc.</p>
<p>Colonelul Slăniceanu o porni apoi înainte spre Rahiova, de lângă malul Dunării.</p>
<p>În ziua de 6 Noiembrie sosiră la Bucovița o brigadă de roșiori, o baterie călăreață și un regiment de ulani ruși. Acest detașament a fost așezat pe o înălțime de unde se vedea podul Schit și calea Vidinului. Tot acolo se afla și un detașament sub comanda maiorului Mateescu.</p>
<p>Colonelul Slăniceanu sosise deja cu mica, dar viteaza sa armată și în ziua de 7 Noiembre, la orele 9 dimineața, se deschise focul.</p>
<p>În fruntea soldaților mergeau ofițerii, dând el pilda jertfei.</p>
<p>Îngrozitor tablou! Gloanțe, șrapnele, bombe, se amestecă în aerul aprins; plumbul topit cade ca ploia ; peste tot locul curge moartea, iar soldații români, nepăsători de această urgie, înaintează, înaintează mereu.</p>
<p>Maiorul Giurescu ia steagul în mână și aleargă să-l înfigă pe redută, dar un glonț îl izbește în frunte și-l pironește pe loc.</p>
<p>Lângă dânsul era sergentul Iorgu Cosma.</p>
<p>Tot în vremea asta maiorul Ene se aruncă spre Turci, care trag deodată cu toții, Iorgu Cosma vede primejdia și aleargă să—l scape, dar gloanțele îi ciuruiesc pieptul și maiorul cade mort în brațele sergentului.</p>
<p>Alături de Cosma sunt locotenenții Bordeanu și Radovici. În aceiași clipă, o altă ploaie de gloanțe îi omoară pe amândoi.</p>
<p>În locul maiorilor Giurescu și Ene, ia comanda colonelul Măldărescu. El înaintează strigând : «Înainte copii!» dar gloanțele turcilor îl culcă la pământ. Soldații fac repede un pat din ramuri uscate, îl culcă și vor să-l ducă la ambulanță, maiorul se opune însă și de pe acel pat, purtat de voinicii ostași, cu rănile deschise, cu fața scăldată în sânge, continuă să strige : «Înainte copii» și comandă armata. Nu trecuse însă mult și colonelul pierdu orice putere. Atunci fusese dus la ambulanță.</p>
<p>Comanda o luă acuma comandantul șef, colonelul Slăniceanu.</p>
<p>Se înnoptă, era o noapte neagră, fără lună, fără stele.</p>
<p>Lupta a trebuit să fie întreruptă, căci nu se mai vedea nimic. Soldații noștri, osteniți și nemâncați, deoarece nu se putuse aduce provizii, ațipiră rezemați de puști.</p>
<p>Noaptea următoare, însă, la ora 3, atacul reîncepuse. De astă dată înverșunarea fusese la culme. Dorobanții noștri, cu deosebire, se aruncară ca leii și strigând «ura!» se apropiară de turci și lupta se dăduse piept la piept. Ce carnagiu! Baionetele dorobanților se înfigeau în piepturile turcilor, săbiile roșiorilor le retezau capetele, iar caii călărașilor zdrobeau oasele răniților.</p>
<p>Două ceasuri dură lupta și Rahova fusese luată.</p>
<p>La toate aceste asalturi, sergentul Iorgu Cosma a fost în frunte, în mijlocul focului, dar D-zeu i-a cruțat viața. El n-a lăsat pe redute decât o parte din sângele său.</p>
</div>
<div type="chapter" n="13">
<p>Un singur vis</p>
<p>În ziua de 12 Februarie 1878 românii intrară ca biruitori în Vidin, iar oștirea turcească se retrase spre interiorul Turciei.</p>
<p>Se încheiase pacea de la Sf. Stefano, totuși, armata română mai rămase pe câmpiile Bulgariei. Tocmai prin luna lui Aprilie sergentul Iorgu Cosma se întoarse în țară.</p>
<p>Sufletul său era împăcat acum, el văzuse mântuirea neamului și luase parte la acele lupte fără seamăn. Soldații noștri desfășuraseră atâta vitejie, încât, în orice parte a pământului, cine zicea român, zicea viteaz.</p>
<p>La Grivița, la Rahova, la Vidin, pe atâtea redute înfipsese Iorgu Cosma drapelul țării și deși gloanțele inamicilor îi ciuruiră în mai multe rânduri pieptul, n-au putut însă ca să-i ridice zilele.</p>
<p>D-zeu îi dăruise viața și el nu avea acum decât un singur vis, să mai intre odată în foc, sub comanda Marelui Căpitan, a Regelui Carol, care a împins armatele spre eternă glorie.</p>
<p>Cu acest gând, cu acest vis, Iorgu se întoarse la vatra lui părintească, povestind la toți episoade din război, marele curaj al Regelui Carol, care comanda în persoană armata, stând în mijlocul soldaților, îmbărbătându-i și avântându-se cu ei spre puternicile redute, pe când M. S. Regina îngrijea pe răniți și veghea lângă ei.</p>
<p>Când ajunse însă în satul Rusăvățul, tristețea îl cuprinse din nou. Nimeni nu mai rămăsese din ai săi. Bătrâna lui mamă murise, iar despre Mărioara tăcere adâncă, nicio veste, ca și când mormântul o acoperise și pe dânsa.</p>
<p>— O să mă duc la mănăstire, își zise eroul Iorgu Cosma; - mă duc acolo ca să mă rog pentru tovarășii mei căzuți în luptă și să aștept în liniște ziua când mă voi întâlni cu ei în cer.</p>
<p>Și de ce-ar mai fi stat oare Cosma în mijlocul zgomotoasei lumi ? Ce plăceri putea să mai urmărească, la ce ar mai fi râvnit el oare ? Să-și vadă țara mare și liberă, să vadă renăscând vitejia strămoșească, atâta vis avusese și visul acesta i s-a împlinit. Pe câmpurile de luptă, el își făcuse datoria, decorațiile care îi străluceau pe piept dovedeau aceasta. Restul vieții sale se ducea acum să-l închine lui D-zeu.</p>
<p>Dar Grigore, ce s-a făcut dânsul? Nenorocitul înnebunise....</p>
</div>
<div type="chapter" n="14">
<p>La mănăstirea Ciolanu</p>
<p>În județul Buzău, în mijlocul munților, stă ascuns schitul Ciolanu.</p>
<p>Data fondării acestui schit de călugări nu se cunoaște bine. După tradiție el este fondat de Doamna Neaga, pe la anul 1590. Pe atunci însă România era des prădată de turci, care invadau în țară.</p>
<p>Mănăstirea Ciolanu, deși așezată într-o pozițiune din cele mai apărate, totuși n-a putut să scape de năvălirile barbare.</p>
<p>Se spune că într-o noapte turcii pătrunseră în acest schit, care era ca o cetate, și trecură prin sabie pe cei mai mulți dintre călugări, nescăpând cu viață decât acei care au profitat de întunericul ce domnea și au putut să fugă.</p>
<p>Dimineața, când soarele lumină pământul, întregul schit era scăldat în sânge. Prin chilii nu se vedeau decât corpuri de călugări bătrâni, fără capete. Unii stăteau rezemați de ușă, în poziție de a fugi, iar jos, la o mică distanță, zăceau capetele lor, cu ochii deschiși, cu dinții încleștați.</p>
<p>De atunci mănăstirea rămase părăsită, nici un monah nevoind să mai rămână acolo unde groaza intrase până și în ziduri.</p>
<p>Tocmai pe la secolul XVIII, niște călugări de la schitul Ciolănoaia, vizitând Ciolanu, se decid să rămână în el. Ei reparară biserica și în scurtă vreme schitul deveni înfloritor.</p>
<p>Mai târziu, pe la anul 1828 Gherasie, episcopul Buzăului, ridică o a doua biserică, dar la anul 1855 luă foc și arse. Atunci veni starețul Ioanichie și o reconstrui.</p>
<p>Mănăstirea Ciolanu are azi frumoase chilii și e bine întreținută.</p>
<p>În privința ordinii și a disciplinei monahale, acest schit poate servi de model.</p>
<p>Aici veni Iorgu Cosma, eroul de pe câmpiile Bulgariei și se făcu călugăr. În loc de Iorgu, i se puse numele de Ghervasi.</p>
<p>El trecuse în acel schit tot restul vieții sale. Călugării spun că era foarte supus. O parte din zi o trecea rugându-se lui D-zeu și după aceea ieși afară, la munca câmpului.</p>
<p>Rugăciunile și munca îi alinau suferințele sufletești, căci anii care treceau n-au putut să-l facă să uite pe mama lui și timpul care șterge toate, n-a putut să-i șteargă din amintire imagina Mărioarei.</p>
<p>Ghervasi era supus, dar câteodată, când vreun monah superior îl supăra prea mult, el își încrunta deodată sprâncenele și se uita așa de urât la el, încât superiorul începea să tremure. Ghervasi devenea atunci eroul Iorgu Cosma, care nu putea să sufere umilirea, nici să asculte observații absurde.</p>
</div>
<div type="chapter" n="15">
<p>10 Mai 1902</p>
<p>Sosi ziua de 10 Mai 1902. Era o întreită aniversare, care înveșmânta o solemnitate deosebită, pentru că se împlinise un sfert de veac de la proclamarea independenței României; 36 de ani de la urcarea pe tron a Domnitorului Carol I și 21 de ani de la încoronarea primului rege român.</p>
<p>Da, în ziua de 10 Mai 1877, președinții Corpurilor legiuitoare, capii tuturor autorităților, președinții Curții de Casație și în frunte Mitropolitul Moldovei prezentară Domnului României libere felicitările și omagiile lor. Ei prezentau moțiunea prin care țara noastră se proclama stat independent.</p>
<p>Cu 11 ani înainte, la 1866, când Suveranul nostru pusese pentru întâiași dată piciorul pe pământul României, a spus, între altele :</p>
<p>«Cetățean astăzi, mâine de va fi nevoie soldat, «eu voi împărtăși cu d-voastră soarta cea bună «și pe cea rea. Din acest moment totul este «comun între noi; credeți în mine, precum eu «cred în d-voastră. Providența care a condus pe «alesul d-voastră până aici și care a înlăturat «toate piedicele din cale, nu va lăsa neîndeplinită opera sa...» .</p>
<p>Acum, când își văzuse visul împlinit, M. S. Regele își aduse aminte de acele cuvinte și zise reprezentanților națiunii:</p>
<p>«Astăzi, când cunosc și mai bine frumusețile acestei țări și destinele la care ea are drept de a aspira; astăzi când am putut aprecia mai de aproape marile calități ce disting poporul român, cu bucurie îmi readuc aminte de ziua alegerii mele de Domn, de ziua în care am venit în mijlocul Românilor, de ziua când m-ați pus pe un tron ce este ilustrat de atâția mari și glorioși Domni.</p>
<p>«O singură umbră acoperea anii acum trecuți; o singură umilire exista pentru România și pentru Domnul ei; voiesc a vorbi de acele legăminte rău definite și fără temei, care se numeau în Constantinopol suzeranitate și pentru București vasalitate.</p>
<p>«Pentru înlăturarea acestor legăminte, nepotrivite nici cu poziția, nici cu interesele, nici chiar cu drepturile noastre ab antiquo, pentru înlocuirea lor cu legămintele secolului al XIX-lea, acelea care state și popoare libere încheie cu state și popoare libere, au lucrat două generații de români și mai cu seamă de la 1857 încoace.</p>
<p>«Și sunt în drept de a susține că alegerea mea, că chemarea mea la gurile Dunării, tocmai de la originile marelui fluviu, că însuși misiunea Domniei mele n-a însemnat decât emanciparea României de aceste legăminte.</p>
<p>«România reintră în vechia sa independență, ca națiune liberă, ca stat de sine stătător, ca membru util, pașnic, civilizator în marea familie a statelor europene...»</p>
<p>Tot atunci, viteazul căpitan împlinea 36 de ani, iar 4 ani în urmă i se puse pe frunte Coroana de oțel, cea mai mândră și mai puternică coroană de rege.</p>
<p>Trecuseră 25 de ani.</p>
<p>Când pe pământul țării românești a pus piciorul M. S. Carol I, primul rege român, a fost o ploaie torențială și bătrânii spuneau pe atunci că semne bune se arată neamului nostru, căci ploaia pentru România e cel mai mare izvor de bogăție, ea e mană cerească.</p>
<p>La 1877 s-a început războiul cu Turcia; soldații noștri au dat dovadă că sunt urmașii legendarilor viteji și, cu sângele lor, pe câmpiile Bulgariei, au cucerit și gloria străbună și independența țării.</p>
<p>Providența a voit ca: precum în ziua când Măria Sa Carol I călca pentru întâia dată pe pământul României, să plouă cu găleata, de asemenea să cadă ploaie torențială și în ziua când Carol I, primul rege al României, sărbătorea jubileul de 25 ani de la proclamarea independenței.</p>
<p>La 10 Mai 1902, defilarea s-a făcut în capitală, pe marele spațiu de la șosea. Încă de dimineață lumea, din toate unghiurile Bucureștiului, începuse să se îngrămădească spre acea parte a locului.</p>
<p>La orele 10 și 20 minute începuse să cearnă o ploaie măruntă. La moment mii de umbrele se deschiseră. Dacă cineva ar fi privit până în depărtare, cât ar fi zărit cu ochii, n-ar fi văzut decât o mare de umbrele. Singuri inspectorii de poliție și comisarii se învârteau cu clacuri și fracuri prin ploaie, curgând după ei apa în șiroaie.</p>
<p>Deși vremea era urâtă, totuși o mulțime enormă inunda marea alee a șoselei și împrejurimile.</p>
<p>Tribunele,— destul de numeroase de altfel,-dar dispuse astfel încât cu greu putea cineva să-și găsească locul, erau ticsite de public.</p>
<p>În fața tribunei regale, în cea mai frumoasă poziție, erau tribunele presei. Ele fură lăsate descoperite, astfel că ploaia cădea pe ele ca pe un câmp deschis.</p>
<p>Peste drum, balcoanele palatului funcționarilor publici, gemeau de lume.</p>
<p>Puțin mai încoace se ridicase un chioșc, pe care se aranjase un aparat pentru fotografiarea defilării, dar care n-a putut să funcționeze din cauza ploii.</p>
<p>La ora 10 și jum., se aud trecând muzicile. La 11 fără un sfert publicul dinspre calea Victoriei rupe cordonul de sergenți de stradă și năvălește în aleea principală. Șoseaua, unde se va face defilarea, e acum inundată de public.</p>
<p>În toată vremea asta, când ploua, când cerul se însenina.</p>
<p>La ora 11 se aude un zgomot asurzitor. Jandarmii pedeștri vin să evacueze șoseaua. Ei împing mulțimea și se produce o înghesuială de nedescris. Țipete disperate răsună din toate părțile. Unele femei leșină. Lumea din tribune se scoală în picioare și strigă : «Ce faceți, omorâți copiii!»</p>
<p>Peste câteva minute liniștea se restabili și în locul țipetelor răsunară acum zgomotoase urale. Sosise M. S. Regina, împreună cu A. S. R. Principesa Maria, cu Principele Carol și micile principese Elisabeta și Maria.</p>
<p>Trăsura regală era trasă de 4 cai negri.</p>
<p>De aici înainte începe să cadă o ploaie torențială. Mica principesă Elisabeta fu luată în brațe de d. locot. Niculescu, șeful poliției comunale, iar micuța principesă Maria de un lacheu, și duse până la o trăsură regală, care le aduse la palat.</p>
<p>M. S. Regina, A. S. R. Principesa Maria și Principele Carol luară locul din fața tribunei regale, spre a privi defilarea.</p>
<p>Ploaia se întărea din ce în ce mai mult, iar la un moment începu să cadă piatră.</p>
<p>Lumea care se afla în lojile acoperite, se credea ceva mai ferită, dar peste câteva minute apa străbătu pânza care le acoperea și căzu în torente peste doamnele îmbrăcate de gală. Ce e mai rău, că apa care cădea era roșie, înroșită de vopseaua de la pânză.</p>
<p>Această ploaie roșie a dat naștere la multe scene comice.</p>
<p>La ora 11 și jumătate sosi călare M. S. Regele, înconjurat de întregul său stat-major, de toți ofițerii superiori în rezervă și atașații militari.</p>
<p>Sosesc de asemenea drapelele vechi, care se înșiră în partea dreaptă, lângă tribuna regală.</p>
<p>Micul principe Carol, tot timpul în picioare salută militărește, cu mâna la chipiu.</p>
<p>Muzicile cântă imnul regal, pe când mulțimea izbucnește în nesfârșite aplauze.</p>
</div>
<div type="chapter" n="16">
<p>Defilarea</p>
<p>Cei dintâi care defilează sunt elevii liceului Mihai Bravul.</p>
<p>Urmează apoi școala de arte și meserii și elevii institutului Otescu.</p>
<p>În depărtare se aud bubuituri de tunuri, pe când lumea aplauda necontenit.</p>
<p>Defilarea continuă apoi în ordinea următoare :</p>
<p>D. general Arion, comandantul corpului II de armată; d. colonel Constantinescu, șeful statului-major al acestui corp;. Statul-major ; muzicile trupelor din paradă; plutoanele ofițerilor fără trupă, ale ofițerilor de rezervă și acela al jandarmeriei rurale.</p>
<p>Vin apoi detașamentele gardelor de onoare cu drapelele noi, în ordinea următoare:</p>
<p>Generalul de brigadă Popescu Mihail, com. corp. I de armată; gen. de brigadă Borănescu Ion,;comandantul gardelor de onoare cu drapelele noi din corpul II de armată; generalul de divizie Băicoianu Serghie, comandantul corpului III de armată; generalul de divizie Iarca Leonida, comandantul corpului IV de armată; generalul de brigadă Năsturel Vasiliu Ion, comandantul diviziei active, A. S. R. Principele Ferdinand, comandantul diviziei a IV-a de infanterie și d. general de brigadă Tell Alexandru, comandantul artileriei corpului II de armată.</p>
<p>În fruntea batalionului 2 de vânători a defilat și un călugăr.</p>
<p>El a trecut pe dinaintea Suveranului cu un pas milităresc, cu fruntea sus, cu sufletul plin de mândrie.</p>
<p>Toată lumea a rămas uimită și entuziasmată de acel călugăr, pe pieptul căruia strălucea un șir de decorații.</p>
<p>Era Iorgu Cosma, monahul de la mănăstirea Ciolanu!</p>
<p>Știm cu câtă vitejie s-a luptat sergentul Cosma, la 1877 pe câmpiile Bulgariei. Acum, după 25 de ani, aniversarea Independenței României, călugărul plecă de la mănăstire și veni la București să mai defileze odată pe dinaintea Marelui Căpitan, a Regelui Carol, care a dus armatele la glorie și să sărute, pentru ultima oară, drapelul sub care a luptat.</p>
<p>Bătrân și slab, el a stat în ploaie tot timpul zilei până la defilare, ca în vremurile de tinerețe, ca în vremurile de vitejie.</p>
<p>Mulțimea, care l-a văzut trecând în rasa sa monahală, în fruntea batalionului, i-a făcut frenetice ovațiuni.</p>
</div>
<div type="chapter" n="17">
<p>Mărioara plânge pe catafalcul din biserica Sf. Gheorghe Nou!</p>
<p>De dimineață și până la ora 2 după amiază, călugărul Iorgu Cosma stătuse în ploaia care-l udase până la piele. Restul zilei, se învârti prin oraș, fără să mănânce nimic, căci bietul monah, eroul de la Grivița, Rahova și Vidin, nu avea niciun ban, iar seara fusese primit în Azilul săracilor ca să se culce.</p>
<p>Înspre ziuă, la ora 4, Iorgu Cosma încetă din viață.</p>
<p>Ce s-a făcut cu corpul acestui viteaz, care a înfipt drapelele țării sale pe redutele vrășmașului ?</p>
<p>A fost transportat la morgă, spre a fi îngropat.</p>
<p>Dar asta nu putea să se întâmple, poporul n-ar fi suferit o asemenea rușine.</p>
<p>În aceeași dimineață apăru în ziarul Universul, un apel ca să dea fiecare câte o sumă cât de mică pentru înmormântarea eroului. D-l Luigi Cazzavillan, directorul acestui ziar, s-a înscris în fruntea listei. D. Cazzavillan, care a făcut atâtea fapte caritabile în țara românească, a cărui suflet se înduioșează la cea mai mică suferință a cuiva, când a auzit că Iorgu Cosma a murit în Azilul săracilor, i se umplură ochii de lacrimi și exclamă:</p>
<p>«Nu, poporul românesc nu va lăsa la morgă pe un erou ca Cosma! El o să-l îngroape ca pe împărați!»</p>
<p>Și într-adevăr împărătească a fost înmormântarea.</p>
<p>Poporul, bogați și săraci, a contribuit și eroul Iorgu Cosma fusese îngropat cu toate onorurile.</p>
<p>În ziua înmormântării, până la ora 12, căzuse o ploaie măruntă în capitală, de la ora 1 însă timpul se însenină.</p>
<p>Până acum nu s-a văzut încă o înmormântare așa de impozantă ca aceea care s-a făcut sergentului-monah Ghervasi Cosma. Nu mai putem spune că au asistat la această înmormântare zeci de mii de oameni, ci fără frică de a fi dezmințiți, putem afirma că întreaga capitală a venit să vadă pe viteazul sergent, pe care îl îngropa poporul cu toată pompa cuvenită marilor eroi.</p>
<p>Carul funebru, urmat de mii și mii de persoane, era nevoit să se oprească foarte des, nemaiputând străbate din cauza enormei afluențe de pe toate străzile parcuse de cortegiu.</p>
<p>La ora 2, se adunase în fața bisericii Sf. Gheorghe o masă imensă de lume, încât jandarmii pedeștri și sergenții de oraș cu greu puteau să mențină ordinea.</p>
<p>Felinarele de la poarta bisericii erau îmbrăcate în doliu, precum și toată fațada de la intrarea bisericii, —care era păzită de un cordon de jandarmi pedeștri și sergenți de oraș.</p>
<p>În strada din fața bisericii se afla muzica reg. 6 Mihai-Viteazu; muzica bersaglierilor; 20 soldați din reg. I geniu și batalionul 8 vânători; iar în curtea bisericii, «Uniunea» studenților cu drapelul albastru; «Asociația» generală a studenților, societatea cântăreților cu drapelul; soc. Independența a frizerilor; soc. Argeșu din Pitești cu drapelul; soc. lucrătorilor din atelierul de confecții militare cu drapelul și soc. Peleș și Vîrful cu Dor.</p>
<p>Catafalcul din mijlocul bisericii, pe care sta coșciugul în care se afla corpul viteazului Cosma, învelit într-o draperie tricoloră, se afla înconjurat, de jur împrejur, de coroanele; studențimii universitare, cu o panglică tricoloră pe care sta scris «Eroului Cosma», sub-ofițerii regimentului I geniu, cu panglică tricoloră, purtând inscripția: «Sergentului Ghervasi Cosma, luptătorul de la Grivița și Rahova», regimentul No. 10 Putna, cu o panglică pe care era scris: «Lauri pentru cei morți, monarhului Ghervasi Cosma, fost sergent în regimentul Putna No. 10»; gimnaziul Șincai, cu o panglică albă pe care sta scris «Regrete eterne»; a Primăriei Capitalei cu o panglică tricoloră și una neagră pe care sta scris «Devotat Patriei până la moarte», iar pe cea neagră «Sergentului Iorgu Cosma»; a ziarului «Universul» de ghinde aurite, cu panglice tricolore, pe care sta scris cu litere aurite «Viteazului Ghervasi Cosma»; o frumoasă coroană de flori naturale din partea d-nei C. F. Robescu; a corpului ofițeresc din reg.6 Mihai-Viteazul cu panglică neagră, purtând inscripția : «Viteazului luptător 1877, Cosma Iorgu» ; 3 frumoase coroane ale familiei Minovici; o frumoasă coroană a d-lul Floridor și o prea frumoasă cruce de flori naturale, dată de un țăran, și care a fost pusă deasupra coștiugului.</p>
<p>Biserica era plină de o lume aleasă, printre care am remarcat pe d-nii colonel Coandă, secretarul general al ministerului de război; Luca lonescu, secretarul general al ministerului de interne; Procopie Dumitrescu, primarul capitalei; Emil Petrescu, prefectul poliției capitalei; colonel Hiotu, comandantul garnizonei București, colonel Cotescu Dumitru, comandantul reg. Putna No. 10 ; Saita și Petrovici, ajutori de primari; Ciocanelli, consilier comunal, etc.</p>
<p>Catafalcul era înconjurat, de jur împrejur, de soldați.</p>
<p>Serviciul divin a fost oficiat de către P. S. S. Episcopul Dunării de jos Pimen Georgescu, înconjurat de clerul bisericii Sf. Gheorghe.</p>
<p>După terminarea serviciului divin, Episcopul Dunării de Jos a ținut următoarea cuvântare :</p>
<p>„Frați români,</p>
<p>«Sunt șase zile astăzi, de când în rândul bravilor noștri soldați, se văzu un călugăr, care cu un pas milităresc și pieptul plin de decorații, trecuse prin înaintea Suveranului.</p>
<p>«Acesta era un vechi ostaș. Era un vechi luptător. Era un pui de leu, care s-a războit contra dușmanului. Era un viteaz. Era sergentul Iorgu Cosma, care purta rasa călugărească, sub numele de Ghervasi.</p>
<p>«Economia dumnezeiască a hotărât ca acest viteaz oștean, după ce va vedea cu ochii fructele vitejiei sale și a fraților lui de arme să treacă pragul acestei vieți luptătoare, la viața liniștită, aici în capitala regatului, ca astfel sărbătoarea pe care poporul român i-o face, să fie ca o pildă vie pentru tineretul nostru, în a cunoaște care este plata ce se dă acelora care își îndeplinesc datoria către Patrie.</p>
<p>«Mergi dar suflet de viteaz, ridică-te sus în lăcașurile cerești, unde vei găsi sufletele a lor tăi tovarăși și de acolo priviți către fosta voastră patrie, pentru a cărei glorie ați trăit, ați luptat și ați murit.</p>
<p>După aceea d-l Colonel Cotescu, comandantul regimentului 10 Putna, rosti următoarea cuvîntare:</p>
<p>Întristată Adunare,</p>
<p>„Înaintea noastră stă rece și neînsuflețit corpul unui vrednic și viteaz oștean.</p>
<p>„Fostul sergent de dorobanți, Cosma Iorgu, face parte dintre cei ce s-au sărbătorit de națiune, și mai ales de capitala țării, în ziua de 10 Mai.</p>
<p>„Toată viața acestui om este o pildă vie pentru urmași, și un izvor de sentimente frumoase.</p>
<p>„Decorațiile ce i s-au conferit și pe care încă până ieri le purta cu mândrie pe pieptul său, vorbesc de faptele sale și au fost câștigate cu riscul vieții sale.</p>
<p>„Surprinși și bucuroși am fost la vederea sa printre noi în momentul defilării de la 10 Mai. „Venise, ne spunea dânsul, să mai vadă odată pe adoratul și marele său rege, să vadă sărbătorită cum trebuie oastea în care cu drag a servit, să ia parte și el la bucuria generală ce oricare bun român trebuie să simtă în sufletul său, când se sărbătorește ziua de 10 Mai“.</p>
<p>«Nepăsător de viață, nu agonisise nimic pentru trai, contribuind încă, și pornirea sa sufletească a apucat calea sfinților pentru restul vieții sale și se retrăsese cu cugetul curat, cu conștiința împăcată și cu credința în D-zeu, a petrece restul vieții în mănăstirea Ciolanu ca monah.</p>
<p>«Moartea sa se datorează numai dragostei nemărginite ce avea pentru țară, pentru regele său și pentru armată.</p>
<p>«Înmuiat de ploaie, fără adăpost ori rost de hrană, indiferent de corpul său și de viață, ființa cea mai bogată în sentimente frumoase s-a stins în Azilul săracilor.</p>
<p>«Răsplata cerească este ceremonia de astăzi ce se face monahului Cosma, el care niciodată nu ceruse răsplată nimănui pentru faptele sale.</p>
<p>«Astăzi, că am cinstea și precăderea, ca comandant al regimentului său, să-l însoțesc la locul de veci, mă descopăr și mă închin cu respect în fața mormântului său, cu inima pătrunsă de durere pentru prematura sa pierdere.</p>
<p>Al treilea discurs, ținut în biserică, a fost al d-lui Petrovici, ajutor de primar, care a mișcat publicul auditor până la lacrimi.</p>
<p>D-sa arată meritele lui Cosma pe câmpul de luptă și serviciul ce a adus țării prin vitejia lui dând exemple urmașilor.</p>
<p>După acest frumos discurs, sicriul a fost scos pe mâini de către soldați și pus pe carul funebru, tras de 8 cai și înconjurat de flori și coroane.</p>
<p>Muzica reg. 6 Mihai-Viteazu intonă imnul funebru, iar armata prezentă arma pentru onor.</p>
<p>Cortegiul era aranjat în ordinea următoare :</p>
<p>Un cordon de jandarmi pedeștri; societatea cântăreților, cu drapelul, societatea Independența a frizerilor; soc. Argeșu, Pitești; soc. lucrătorilor din atelierul de confecții militare; soc. Peleșul și Vîrful cu Dor; coroana studențimii universitare dusă de studenți; Uniunea studențească și Asociația generală a studenților cu drapelele; Coroana sub-ofițerilor regimentului I de geniu dusă de 2 sergenți și 4 sergenți-majori; Clerul; decorațiile duse pe o pernă de către aghiotantul Căciulă Gheorghe, din regimentul 10 Putna No. 10, împreună cu 2 sergenți din bat. 8 vânători; corul bisericii sf. Gheorghe și carul funebru. Panglicele erau ținute de 4 sergenți din regimentul Putna No. 10.</p>
<p>După care venea starețul mănăstirii Ciolanul, împreună cu 2 călugări, iar în rândul al doilea d-nii colonel Coandă, secretar general al min. de război, Luca lonescu, secretar general al min.de interne, colonel Hiotu, comandantul garnizoanei București, colonel Cotescu Dumitru, comandantul reg. Putna No. 10; Procopie Dumitrescu, primarul capitalei, Emil Petrescu, prefectul poliției capitalei etc. etc.</p>
<p>Cortegiul a parcurs str. Colței, str. Clemenței, str. Franklin, calea Victoriei, str. Lipscani și calea Moșilor.</p>
<p>Carul a pornit înainte și, la intersecția căii Moșilor cu Bulevardul, d. general Murgescu, fost amiral, în mare ținută, a salutat carul funebru care ducea corpul viteazului Cosma.</p>
<p>La bariera Moșilor, sicriul a fost pus într-un dric tras de 4 cai, care aștepta și a pornit spre cimitirul Cernica, unde s-a făcut înmormântarea și unde mai în urmă s-a ridicat un măreț monument.</p>
<p>* * *</p>
<p>Un lucru a atras atenția tuturor : în tot timpul cât a stat corpul viteazului Iorgu Cosma în biserica Sf. Gheorghe Nou, o femeie s-a văzut ziua și noaptea aplecată pe catafalc pe care-l uda cu șiroaie de lacrimi...</p>
<p>Acea femeie era Mărioara, iubita de odinioară a lui Cosma.</p>
</div>
        </body>
    </text>
</TEI>
