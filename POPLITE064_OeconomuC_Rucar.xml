<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Din Rucăr. Scene văzute: ediție POPLITE </title>
            <author>Oeconomu, Ciru</author>
            <respStmt>
               <resp>codare POPLITE</resp>
               <name>Teodora Iuriusciuc</name></respStmt>   
            <respStmt>
               <resp>corectură manuală</resp>
               <name>Lucreția Pascariu</name>
            </respStmt>
            <funder>This work was supported by a grant of the Romanian Ministry of Education and Research, CNCS – UEFISCDI, project number PN-III-P1-1.1-TE-2019-0127, within PNCDI III. (Contract no 74/ 2020)</funder>
         </titleStmt>
         <publicationStmt>
            <publisher>UAIC</publisher>
            <date></date>
            <availability>
               <licence target="https://creativecommons.org/licenses/by/4.0/"/>
            </availability>
            <ref type="doi" target="10.5281/zenodo.10781566"></ref>
         </publicationStmt>
         <sourceDesc>
            <bibl>
               <author>Oeconomu, Ciru</author>
               <title>Din Rucăr. Scene văzute</title>
               <pubPlace>București</pubPlace>
               <publisher>ATELIERELE  GRAFICE I. V. SOCEC</publisher>
               <date>1905</date>
               <decoNote type="ilustratii" subtype="no"/>
               <dim unit="char" type="mare"/>
               <extent>
                  <measure unit="word">50181</measure>
                  <measure unit="page" type="under_250"/>
                  <measure unit="foileton" type="under_65"/>
                  <measure type="complete"></measure>
               </extent>
            </bibl>
         </sourceDesc>
      </fileDesc>
      <profileDesc>
         <textClass>
            <keywords scheme='https://opentheso.huma-num.fr/opentheso/api/theso/Typologie'>
               <term type='domaine' ref="https://hdl.handle.net/20.500.11942/crteb7oodgosm">literatura</term>
               <term type='factualite' ref="https://hdl.handle.net/20.500.11942/crt22aacdhvi7">fictiune</term>
               <term type='forme' ref="https://hdl.handle.net/20.500.11942/crtnufdew1lfb">proza</term>
               <term type='genre' ref="https://hdl.handle.net/20.500.11942/crthuyig1pxri">roman</term>
               <term type='agencement' ref="https://hdl.handle.net/20.500.11942/crtbdm5xnc6io">foileton</term>
               <term type='origine' ref="https://hdl.handle.net/20.500.11942/crtxolq1evsr9">opera originala</term>
               <term type='discours' ref="https://hdl.handle.net/20.500.11942/crt4wma17ncnj">narativ</term>
               <term type='public' ref="https://hdl.handle.net/20.500.11942/crthb4el4r5qc">non défini (public cible)</term>
               <term type='mode_inscription' ref="https://hdl.handle.net/20.500.11942/crthy6j6jf9nq">tiparit</term> 
            </keywords>
            <keywords>
               <term type="receptare" n="5"/>
               <term type="republicare" n="2"/>
               <term type="finished"></term>
               
            </keywords>
         </textClass>
      </profileDesc>
      <encodingDesc>
         <projectDesc>
            <p>Cuvantul cheie de tip "receptare" indica numarul de comentarii critice formulate cu referinta la textul publicat.</p>
            <p>Cuvantul cheie de tip "republicare" indica numarul de editii ale textului in intervalul de 10 ani dupa prima publicare.</p>
            <p>Cuvantul cheie de tip "finished" indica stadiul realizarii operei de catre autor.</p>
            <p>Masura de tip "complete" indica faptul ca am gasit romanul in forma completa.</p>
         </projectDesc>
      </encodingDesc>
   </teiHeader>
    <text>
    <body>
<p> Ciru Oeconomu</p>
<p> Din Rucăr</p>
<p> (Scene văzute)</p>
<p> Cu o scrisoare de Delavrancea</p>
<p> BUCUREȘTI</p>
<p> Atelierele grafice I. V. SOCeCU Str. Berzei, 39</p>
<p> 1905</p>
<p> Iubite Domnule Oeconomu,</p>
<p>Am citit romanul d-tale  *Din Rucăr*. Natura, tipurile, moravurile sunt fixate cu o precizie admirabilă. Am trăit din nou o viața petrecută odinioară în mândrețea munților din Muscel, în umbrile parfumate ale codrilor bătrâni de fagi și de brazi, în contrastul dintre măreția gravă a naturii și mișuna flușturatecă a excursioniștilor amatori.</p>
<p>S-a zis că istoria ar fi prelungirea vieții, că studiul serios al istoriei provoacă în răstrânsa noastră viață iluzia indefinitei vieți a omenirii.</p>
<p>Orice carte bine gândită și bine scrisă sporește existența ta cu o părticică din existența scriitorului. În deosebire de lucrările cu care îți pierzi vremea, din cele 200 de pagini ale d-tale, te alegi cu un șir de zile, trăite de autor și adăugate la cititor.</p>
<p>În afară de orice teorie estetică - numeroase, felurită și contradictorie - s-a afirmat că meritul unei opere s-ar putea măsura după gradul ei de sugestiune. Și din acest punct de privire, scrierea d-tale deschide mai în fund de ea însăși - o vastă scenă pe care se desfășoară o viață intensă cu toate pasiunile, cu toate aspirațiunile, cu toate micimile și cu toată idealitatea ei.</p>
<p>Un colțișor din lume asupra căruia ai ținti o puternică lumină, te face să te gândești la ce ar fi dincolo și să înțelegi cum va trebui să fie dincolo. În romanul d-tale - mai ales în cercul superficial al excursioniștilor - ai revărsat atâta lumină și adevăr, că am descoperit o nesfârșită mișună de indiferenți prăpădiți cu firea, de orbi descriind natura, de secături inspirate, de poltroni eroici, de cavaleri ridicoli, de parveniți schimonosiți, de savanți nătângi, de tinere cochete, a cărora timiditate poetică se ilustrează minunat cu subtila grijă a «ciorapilor bine trați» și cu deliciosul țipăt ascuțit la fiece pietricică clătinată sub tocul lor Louis-Quinze și la fiece apărare de muscă a bieților cai care le suportă blajin nobila lor greutate.</p>
<p>Ai studiat ca un om de știintă și ai redus ca un artist. Ai notat, desigur, călătoriile, mesele, petrecerile și intrigele lor cu toate amănunțimele, și din toate ai scos elementele esențiale, acele trăsături caracteristice care determină tipul fiecăruia. Și unele tipuri sunt așa de viu surprinse, că, după ce isprăvești romanul, le continui viața și le vezi, în diferite împrejurări, cum ar umbla, cum ar simți și cum ar vorbi, ca și cum ar face parte din vechile tale cunoștințe.</p>
<p>Pe prea puține din aceste ființe le-ai satirizat. În genere le-ai studiat cu simpatia artistului care nu-și nedreptățește eroii și cu plăcerea înnăscută de a aprofunda viața. Mi se pare că Goethe susținea că un subiect de care n-ai avea simpatie n-ar merita să-l tratezi. Marii autori comici și-au iubit, neapărat, tipurile lor, chiar pe aceia care ni s-au părut caricaturi.</p>
<p>E vorba de iubirea creatorului care nu este niciodată numai sentiment.</p>
<p>D-ta nu ești revoltat, ci emoționat, nu urăști, ci judeci, nu diformezi, ci limpezești natura omenească așa de complexă în fondul și manifestările ei.</p>
<p>Eleonora și Clotilda bogătașului Panțiru din Rucăr, ajunse doamnele doctor Xenofon Bengalici și inginerul Irimescu-Răstoacă, sunt două ființe vii resumând parvenitismul în esența lui. Pănă să se mărite umblau cu pulpa goală, descheeate la piept, cu mânecele sumese, și erau sănătoase, robuste, brave, cu minte, pitorești. Se mărită, se duc în București și, cu pospaiul de cultură târzie, ajung prefăcut-fricoase, anost-elegante, botoganos-mânușate, închipuit-plăpânde și fără pic de farmec. Calcă scâlciat pe tocurile înalte, de unde, aldată apăsau așa de sigur cu călcâiul lor sdravăn; trebuiesc susținute ca să treacă un pârleaz de nimic, pe când în copilărie se aruncau pe cal din fuga mare ; le miroase urât cojocul și nu mai simt delicatul parfum al fânețelor, după ce și-au stricat mirosul cu abuzul de apă de Colonia de la droghiști; și vorba lor împestrițată cu cuvinte franțuzești desăvârșește decăderea de la om în toată firea la maimuță disgrațioasă. Din ele nu mai rămâne nici numele. Doctorul Xenofon Bengalici a schimbat pe Petra în Eleonora, iar inginerul Irimescu-Răstoacă pe Mitana în Clotilda. Și bietul Panțiru e mândru că, cu banii lui, a dobândit, în locul pietroaselor de Mitana și Petra, pe moleșitele destrămate de Clotilda și Eleonora. Cu asemenea surori Mariuca era fatal să se crează cea mai nefericită ființă după ce se mărită cu Niță Pălie. Și dacă idila de la început nu-mi pare destul de firească, drama din urmă este un deznodământ absolut logic.</p>
<p>Dar, cel mai reușit tip din opera dumitale este — și nu stau la îndoeală — faimosul Alcibiad Bilureață, judecătorul de pace. Iacă un zevzec încântător. E convins, e plin de el însuși, e serios, e variat, e statornic, are principii, e progresist, e savant, e vorbăreț, e grav, e melancolic, e moralist, e curtesan, e poltron, e bolnav, e eroic, e de toate, e el: Alcibiad Bilureață. Și l-aș fi preferit pur și simplu: Bilureață! Bilureață, licențiat în drept? Dar ce nu poate să fie un așa Bilureață? Îl văz la excursiunl. Nu se putea să fie altfel pălărie tiroleză, cârlionțl de rățoiu la ceată, veston de postav, nasturi de corn de cerb, jumelă, baston cu bold de fier. Și unde s-ar opri competința lui? Unde? Ar fi posibil să știm ? Bilureață e tactician și vrea să convingă pe căpitan Cenușe de greșelile de la Plevna,— e patolog și se încumete să discute „din senin” cu doctorul Bengalici o problemă de patologie internă, — e mamos distins, uimind cu știința lui pe domnișoara Sevastița Maghirescu, moașe comunală,— e geograf din naștere și în opintirea lui plimbă namila uriașă de Mont Blanc prin Savoia și Elveția, — e în curent cu ultimele speranțe ale științei și se înfige în teoria regenerării a învățatului Metchnicoff,— e mare economist și „explică efectele defrișării Argentinei”,— e estetician fin și se preocupă serios de rătăcirile poeților,— e geolog și descrie viața antedeluviană din peștera de la Dîmbovicioară, întrevăzând — și de ce nu? — în troglodiți pe oamenii preistorici din epoca de piatră cioplită,— e istoric și descrie moartea tragică a împăratului Maximilian,— e archeolog și aruncă de sus amintiri despre tiara lui Saitafarnes. Dar ce nu e și ce nu poate fi Bilureață? Și n-ar fi fost un adevărat Bilureață dacă nu era să fie și neîndemânatec, și fricos, și laș, și slab de nervi. Se înneacă la masă, ia câmpii când căpitanul Cenușe trage câteva focuri de revolver în vânt și leșină în târgul de la Sfântu Ilie când, din întâmplare, face explozie o mână de praf de pușcă.</p>
<p>D-ta ai schițat pe Bilureață, dar l-ai schițat așa de bine, că el e, după părerea mea, eroul principal al romanului, deși nu participă la desfășurarea și deznodământul dramei. În opera dumitale ne apare Bilureață și ne ești dator un volum în onoarea lui Bilureață, un Bilureață în acțiune, căci ar fi păcat ca o natură așa de bogată să ne facă numai să surâdem. Vrem să pufnim de râs, să râdem cu lacrimi. Ai fi nedrept cu eroul dumitale. Nu e de figurant. Îl vrem amoresat, îl vrem în miezul unei intrigi, îl vrem în împrejurări mai favorabile naturei sale încîntatoare. Ai creat omul, i-ai înțeles sufletul, i-ai găsit numele, ne ești dator tezaurul întreg.</p>
<p>Și toată această societate frivolă se mișcă într-o natură măreață, pe poale înflorite, pe coaste întunecate de păduri seculare, pe cărări misterioase, pe clăbucete ce se nărue și pe piscuri de pe vârful cărora privești cum se desfac șiruri de munți năprasnici, cum se deschid văi cu ape repezi și cum se cască prăpăstii amețitoare.</p>
<p>Ai privit natura cum se privește un grandios spectacol. Detaliile dispar și nu rămân decât numele bătrânești, formele fantastice și tonalitatea generală. Și, cu toate acestea, din sobra d-tale descripție, reese și perspectiva liniară și perspectiva aeriană. Ai văzut și ca un om de litere și ca un pictor, adică cum se cuvenea să vezi, emoționat în acea parte a sufletului care vibrează la fel în toate artele și le apropie pe toate în unele punte fundamentale.</p>
<p> Iubite Domnule Oeconomu,</p>
<p>În această scrisoare n-am voit să fac nici critică, nici măcar o dare de seamă, ci numai să-ți mărturisesc deosebita plăcere ce mi-a făcut romanul d-tale, și în același timp, să-ți mulțumesc că mi-ai înlesnit citirea lui ceva mai nainte de a apărea într-o edițiune definitivă.</p>
<p>Al d-tale cu vechia și nestrămutata dragoste.</p>
<p> Martie 1905.</p>
<p> Barbu Delavrancea.</p>
<p> DIN RUCĂR</p>
<div type="chapter" n="1">
<p>I.</p>
<p>Ghimbavul, luminat de la spate, se înălța, rotund și negru, ca un moșoroiu gigantic, d-asupra Rucărului, cufundat încă în umbră. Pe repedea potecă bolovănoasă ce duce, de sus, de la stâna lui Baștea, în vârful muntelui, doi flăcăi urcau cu topoarele pe umăr. Sculați înainte de zori, ei făcuseră deja o lungă cale; străbătuseră defileul de stânci, — Valea Chiciei, — prin care se târește, suspinând, pârâul cu același nume; suiseră, la poalele Ghimbavului, Purdelul, ale cărui repezi povârnișuri domină prăpastiele de pe Cheia Dîmboviței ; urmaseră drumul ce taie, costișiu, prin marea pădure de fagi și care îi scosese drept la stână, pe plaiu. Aci,după ce aprinseseră câte-o țigară, stătuseră un moment ca să răsufle ; apoi se îndreptaseră, după cum am spus, spre creasta muntelui, unde păreau grăbiți ca să ajungă.</p>
<p>Ei veneau din sat, din Podul-Dîmboviței, și se duceau la lucru în pădurea de pe Ghimbav, pusă de curând în tăiere.</p>
<p>Cel mai tânăr, Niță Pălie, băiețandru de abia nouă-spre-zece ani, plaviț și frumos la chip ca o fată mare,</p>
<p>dar înalt și solid ca un brad, era din Rucăr. Un prieteșug cum nu se mai văzuse încă, ce mergea până la sacrificiul vieții, la uitarea de sine însuși, îl legase, încă de mic, de tovarășul său, Moise Băgeac, din Podul-Dîmboviței, și-l ținea nedespărțit de pașii acestuia. Moise, cu cîțiva ani mai în vârstă, simțea și dânsul pentru amicul său o dragoste aproape tot atât de mare.Ei crescuseră împreună pe plaiurile dintre satele lor vecine, unde, copii, se duceau să păzească vitele și unde se întâlneau zilnic. Cînd fuseseră destul de mari pentru a munci și a-și cîștiga singuri viața, ei se făcuseră  buștenari și legăturile ce îi uneau se strânseseră, prin acest fapt, și mai mult încă.</p>
<p>Meseria lor le impunea, în adevăr, un traiu comun, care le da prilegiul să se ajute și să se iubească.</p>
<p>Îndată ce ultimele zăpezi ale iernii se ștergeau de pe înălțimele dimprejur și dulcile adieri ale primăverei începeau să umfle, în brădet, seva ca un izvor, ei își luau topoarele și porneau în pădure. Lucrând pe seama vre-unuia din bogății proprietari din localitate, ei rămâneau acolo până pe la sfîrșitul lui Maiu, ocupați cu tăiatul copacilor, cu curățitul lor de crăci, cu scurtatul și cojitul butucilor, cu însemnatul și târâtul acestora până la gura  padinilor, de unde, la vreme, îi prăvăleați în râu, la vale. Apoi, când apele, umflate de topirea zăpezilor, începeau să vie mari, îndeletnicirile lor luau o altă formă. Înarmați cu lungi căngi, ei își întrebuințau atunci timpul cu plutirea, cu descurcarea,cu conducerea buștenilor până la ferăstraele ce aveau să-i preschimbe în scânduri. Și această parte a meseriei lor, era, cu bună seamă, cea mai obositoare și cea</p>
<p>mai periculoasă. Stând mereu în apă, adesea până la brâu, în cioareci și în opinci, ceea ce îi ținea toată ziua uzi și cu picioarele înghețate, ei trebuiau să fie, în același timp, cu ochii în patru, să evite loviturile butucilor, împinși de curent, să profite de momentul prielnic pentru a sări d-asupră-le și a-i pune pe drumul cel bun, dacă se abăteau din cale, să lupte, la cotișuri, cu forța apei ca să-i descurce, cînd se îngrămădeau, sărind unul peste altul, de coprindeau toată gîrla. Uneori, vara, de nu aveau altă treabă, se duceau la coasă, la strâns, la înclait, dându-se, astfel, la munci agricole și umplându-și pieptul de îmbătătorul miros de fân verde, iar, iarna, când dumbrăvile de pe coaste, atinse de ger, se transformau într-o vegetație fantastică de sticlă și zăpada scârțâia sub picior, ei mergeau, cu boii de tânjală, prin văile înfundate, de unde scoteau la maidan, târindu-i, marii fagi sau brazi ce nu era alt chip ca să aducă de acolo.</p>
<p>Acest trai le plăcea, și nu l-ar fi schimbat pentru altul mai liniștit. El le dăduse, afară de aceasta, în două rânduri, ocazia să-și scape viața unul altuia, și amintirea acestui lucru li-l făcea și mai scump încă.</p>
<p>Într-o toamnă, se aflau, cu alți lucrători, în munte, dincolo de Păpușa, în preajma Tămașului, ocupați a scoborî bușteni în Dîmbovița. Era noapte. Oameni întinși, pe cetină de brad, împrejurul unui foc dogorâtor, dormeau numai în cămăși, cu toată asprimea vremei, ce, despre ziuă, presăra codrii cu albeala. Moise și Niță, cu zeghile câpătâiu și cu tălpile la foc, stau unul lânga altul, gata să închidă ochii. De-odată, câinii ce îi însoțeau începură să latre. Mai întâi, ei nu dădură</p>
<p>mare băgare ele seamă acelor lătrături, deprinși a le auzi adesea, noaptea, stârnindu-se fără cauză ș-apoi potolindu-se tot astfel. După câteva momente însă, ele deveniră, rândul acela, așa de furioase, încât cei doi tovarăși ridicară capul, înțelegând că ceva neobișnuit se petrecea la câțiva pași de acolo.</p>
<p>«Ce-o fi având potăile să latre astfel ? zise Moise, sculându-se. De n-or fi Moicenii ăia, pe care i-am zărit aseară prin vale! Mai știi ! .. or fi venit să ne fure caii ! .. Mă duc să văd ...» </p>
<p>Și, luând din foc un tăciune, se îndreptă spre partea de unde porneau lătrăturile. Abia trecuseră însă două minute de la plecarea lui, când strigăte de spaimă s-auziră, însoțite de lătrături mai furioase ca înainte.</p>
<p>— «Săriți ! răcnea glasul lui Moise ; săriți că mă mănâncă fiara spurcată ! . . .»</p>
<p>Niță, trezit, se află într-o clipă în picioare. El nu își luă vreme decât până să puie mâna pe o bâtă ciobănească, groasă ca brațul și tare ca fierul, ce se afla lângă dînsul, și alergă, ca un nebun, în ajutorul prietenului său. La vreo cinci zeci de pași de acolo, îl zări la lumina focului, la pământ, iar de-asupră-i, gata să-l sfâșie, un urs enorm, pe care, totuși, câinii îl țineau încă de scurt, grămădindu-se împrejuru-i. În fața pericolului ce amenința, Niță nu ascultă decât de curajul său. El se repezi la fiara sălbatică, și, încordându-și toate puterile, îi dăduse o lovitură așa de tare, încât bâta se rupse în două. Apoi, dezarmat, așteptă să fie, la rându-i, atacat de animalul furios. Spre marea-i mirare însă, îl văzu că-și lasă prada și, urmat de câinii ce continuau a-l hărțui, că se retrage și dispare în întuneric.</p>
<p>Moise scăpă, cu chipul acesta, de la moarte, alegându-se numai cu câteva zgârieturi. Cât despre urs, el fu găsit, a doua zi, într-un hățiș, cu șira spinării ruptă, incapabil să mai facă o mișcare.</p>
<p>Altă dată, se aflau pe Cheia Dîmboviței, prin dreptul Pereților.</p>
<p>Se știe că Dîmbovița, înainte de a sosi în Rucăr, taie, intre Ghimbav și Pleșcioare, un lanț de stânci, de o sălbatică și impuitoare frumusețe, formând un defileu de aproape doi kilometri, prin care își deschide un drum. Pe la mijlocul defileului, stâncile se apropie, dintr-o parte și dintr-alta, înalte și drepte ca niște pereți, lăsând între ele abia o strâmtă deschizătură. În acel loc, albia râului, strivită între zidurile de piatră ce o mărginesc, devine așa de profundă că, chiar în timp ordinar, când apele sunt mici, nu se poate trece decât în înot. Când apele sunt mari, ea se preschimbă în vâltoare și constituie astfel un serios pericol pentru cine se aventurează pe acolo.</p>
<p>Niță și Moise se aflau, deci, într o zi, prin dreptul Pereților, descurcând buștenii veniți, în număr considerabil, de la munte, și așa de tare încâlciți, încât formau un fel de leasă ce acoperea tot râul. Acesta, pe de altă parte, era în creștere, și undele-i furioase aduceau pe fiecare moment noi trunchiuri ce se izbeau cu putere de cele deja sosite și măreau astfel obstacolul. Niță, în picioare pe un butuc, pândea, cu cangea în mână, buștenii ce curentul aducea, îi agăța, în treacăt, printr-o scurtă și repede lovire a cangei sale, îi punea pe calea ce trebuia să urmeze. Deodată, o falșă mișcare îl făcu să-și piardă echilibrul. El căzu în apă până la piept și rămase un moment zăpăcit, luptându-se cu curentul ce-l împingea la vale. În timpul acesta, un trunchi enorm, impunător prin masa-i și prin iuțeala cu care venea, se îndreptă spre dânsul, ca un monstru amenințător, gata să-l răpună. Minutul era suprem. O clipă încă, și trunchiul îl izbea, îl da afund, îl băga sub leasa de lemn și, de acolo, în vâltoarea dintre Pereți, unde o moarte sigură îl aștepta. Din norocire, Moise, care lucra alături, văzu primejdia, și, cu repeziciunea hotărârilor eroice, își expuse viața pentru a o înlătura. El sări înaintea bușteanului, primi lovitura în locul prietenului său, însă, așteptându-se la dânsa, reuși a-i micșora violența. Bușteanul, abătut din drumu-i, se duse să se izbească de alții, la câțiva pași de acolo, iar Niță, scos din apă, își reluă lucrul, ca și cînd nimic nu s-ar fi întâmplat, nu, totuși, fără să fi aruncat, mai întâiu, o privire de adâncă recunoștință asupra tovarășului său, devotamentului căruia el văzuse că-și datorește scăparea.</p>
<p>Ei urmară a trăi astfel, legați și nedespărțiți, iubindu-se, ajutîndu-se, silindu-se să-și facă viața cât mai bună cu putință. În primăvara aceea, ei se învoiseră, împreună cu alții, să taie brădețul din vârful Ghimbavului, și, fiindcă, Duminica, mâneau în Podul-Dîmboviței, la casa lui Moise, unde le venea mai aproape, Lunea, dis de dimineață, se grăbeau să urce muntele, după cum am văzut, ca să ajungă mai iute la lucru.</p>
</div>
<div type="chapter" n="2">
<p>«Niță, zise de o dată Moise, rupând tăcerea, știi tu la ce mă gândesc ? . . Mă uitam, adineauri, la padina cea mare, pe care coborâm buștenii în Dîmbovița, ca pe un sghiab, și-mi ziceam: Unde-o fi,Doamne! locul cu noroc! undee s-o fi ascunzând comoara! Căci o comoară se află negreșit îngropată împrejurul padinei. Am auzit aceasta din chiar gura lui moș Burlan, pândarul lui nea Paraschiv din Rucăr, și o crezi, fiindcă el știe multe taine. </p>
<p>Niță, care mergea în urmă, ridică capul și se uită la tovarășul său, nedomirit.</p>
<p>— «De ce comoară vorbești, măi Moise? întrebă el cu mirare, căci, până azi, nu te-am auzit pomenind nici odată de acest lucru! . . ..</p>
<p>—  Ba, da! afirmă Moise, dar oi fi uitat ... — Ți-aduci aminte, urmă el, după o mică pauză, de vâlva ce se făcu, acum câțiva ani, în satul nostru, când cu omorul cârciumarului Ilie Besnea din Zărnești ? El aveaun pâlc de oi la pășune în Ghimbav, și, într-o seară, după Sfânta Mărie, se duse la stână ca să-și aleagă brânza. Fiind târziu, el rămase să treacă noaptea acolo ; însă, cînd să se culce, făcu prostia să-și scoată chimirul</p>
<p>spre a și-l pune sub căpătâiul. Baciul și alți doi ciobani, ce-i îngrijeau de oi, văzură acel chimir, lat și greu, ba chiar îl simțiră plin de galbeni, de aceia chesaro-crăești, bătuți în zimți, și așa de frumoși că-ți fură ochii, când îi vezi, și-ți cântă cum nu se poate mai dulce la ureche. Diavolul ispitei îi mușcă îndată de inimă, și, fără multă vorbă, se învoire să ucidă pe cârciumar ca să-i fure banii. Pe la miezul nopții, când îl crezură bine adormit, ei tâbărâra cu ciomegile pe dânsul. Îi zdrobiră capul și apoi, încărcându-i trupul pe calul cu care venise, îl duseră în susul muntelui, la gura padinei ce tușește în Cheia Dîmboviței, și-l prăbușiră de acolo ca pe un buștean. După aceea, îngropară banii într-un loc ales de dânșii, lângă padină, — așa spune moș Burlan, — cu gând de a-i lua de acolo după ce se vor potoli lucrurile. Scopul lor era să lase să se creadă că Ilie Besnea alunecase și căzuse singur în prăpastie, din întâmplare, ba chiar se încercară să susțină aceasta, zilele următoare, când se găsiră rămășițele mortului și când veni primarul să cerceteze la fața locului. Din păcate pentru dânșii, un băiețoi de vreo zece ani, pe care-l țineau la stână și pe care-l credeau adormit când săvârșiseră fapta, îi dădu de gol. El văzuse tot și spuse cum se petrecuseră lucrurile. Atunci, ucigașii, ne mai având încotro, mărturisiră, iar curtea cu juri din Câmpulung îi trimise la ocnă. Ceea ce nu voire să spună, totuși, e unde ascunseseră banii. Poate că trag nădejde să scape într-o zi din închisoare și să vie să-i dezgroape ...»</p>
</div>
<div type="chapter" n="3">
<p>Vorbind astfel, ei sosiseră pe culmea Ghimbavului, sub pădure</p>
<p>Priveliștea din locul acela era fermecătoare, și, cu toate că erau deprinși cu dânsa, deoarece o văzuseră de nenumărate ori, ei tot se opriră un minut ca s-o admire.</p>
<p>Dinainte-le, în orice parte își întorceau ochii, nu întâlneau decât munți și iarăși munți, un întreg orizont de munți în relief, desfășurându-se la infinit, pe un fundal verde albăstriu. Părțile păduroase se desenau în negru; livezile și poienele în verde ca smaraldul ; drumurile, adevărate panglici, în alb; surpușurile în galben roșcat ; iar colții și stâncile în cenușie închis.</p>
<p>La dreapta, spre nord, Piatra-lui-Craiu, precedată de Petricica, de Plaiul și de Plăicul, care se coboară până în Dîmbovița, apărea ca un animal fantastic, un fel de monstru marin gigantic, al cărui cap ar fi amenințat Rucărul, pe când coada-i se pierdea în Transilvania. Alături de dânsa, mai spre apus, sta Păpușa, masă enormă, piramidă triunghiulară, al cărui creștet domina toate înălțimile și din care porneau, ca din-</p>
<p>tr-un nod puternic, cinci mari ramificări, ca cele cinci degete dintr-o mână deschisă: Draxinul, în fund de tot, îndreptându-se spre răsărit; Cațcoe, paralel cu acesta, însă ceva mai înclinat; Boteanul, continuat de Drăganul și de Drăgănelul, luând direcțiunea sudului ; lanțul de munți ierboși, ce sub denumirile succesive de Mara, Țefeleica, Preajma, Muntișorul și Căpitanul formează valea Rucărului și înaintează până spre Dragoslavele; în fine Găinațele, sub care curge Argeșelul și din care nu se deosebea decât o părticică.</p>
<p>Pe deasupra acestor înălțimi, în față, închizând orizontul, Grădișteanul, Plaiul-lui-Pătru, Bâtrîna, Iezerul-cel-mare și cel mic își arătau, în depărtare, crestele albastre, formate din piscuri inegale, pe deasupra căror răzbea, ca un punct pierdut, Negoțul; iar, în vale, și așa de aproape că părea că le poți atinge cu mâna,se răsfățau Plaiul-lui-Maldăr Măgura și Maguricea, Pleașa, Plescioarele, Crucile, și, la poalele acestora, Rucărul, splendid pe acea dimineață semna de Maiu, înșirat de-a lungul Riușorului, ce-l udă, cu casele-i albe și bine aliniate, învelite cu șiță neagră, cu ogrăzile-i sădite, închise prin parmaci și lăturoaie, cu bisericele-i vopsite cu culori bătătoare la ochi, ce-și profilau turlele pe verdele intens la livezile ce le înconjoară.</p>
<p>La stânga apăreau, pe primul plan, Valea Ghimbavului, Brădetul, Petrele, Vîrful-lui Neagu, acoperit de păduri în pantă, formând o nestrăbătută perdea de vegetațiune neagră. La spatele acestora, mai spre răsărit, se vedeau Muntele Roșu, Pristopul, Piatra Dragoslavelor, Algăiul, și, în fund de tot, masa colosală a Leaotei, ce desparte două basine, — al Dîmboviței de al Ialomiței, — iar alături de dânsa, Secările.</p>
<p>Spre sud în fine, ochiul întâlnea o linie confuză de coline, în mijlocul căreia lucea Cîmpulungul, și, dincolo de acesta, cu totul în fundul orizontului, zarea șesurilor întrevăzute, pierzându-se cu încetul în ceața depărtării.</p>
</div>
<div type="chapter" n="4">
<p>IV.</p>
<p>— «Măi Moise, zice Niță, după ce-și sătură ochii de acel spectacol scump inimii sale, știi tu că ce-mi spuseseși de banii lui Besnea începe să mă frămînte? Am să mă pun să-i caut, și, de vor fi ascunși în padină sau prin prejur, după cum spui, n-o să mă las până n-oi da de dânșii!..»</p>
<p>— «Și, găsindu-i, ce o să faci cu ei ? întrebă Moise, cam mirat de hotărârea tovarășului său.</p>
<p>— «Ce-o să fac cu ei? repetă Niță, zîmbind, hei! să rămâie vorba numai pe atât că știu eu cum să-i întrebuințez!.. Mai întâi, jumătate din ei ți-o dau ție, căci așa se cuvine, ca frate de cruce și bun prieten ce-mi ești. Apoi, cu cealaltă jumătate, o să-mi fac casă nouă în Rucăr, o să cumpăr livezile din Gruiul Rati, ce sunt de vânzare, și, astfel înzestrat, o să mă duc la Mariuca spre a-i cere mâna; iar dânsa, văzându-mă cu nițică avere, va primi, poate, să mă ia de bărbat.»</p>
<p>— «Înțeleg, zise Moise, ți s-a urât cu viața noastră și dorești să o schimbi, ca să trăești și tu ca un bogătaș!..»</p>
<p>— «Ba asta vorbă să fie! protestă Niță; de tra-</p>
<p>iul nostru nici prin gând nu-mi trece să mă las vreodată, căci unde să găsesc altul mai bun și mai fericit. Nu-mi dă el tot ce-mi trebuie? Nu mă ține fără griji și sănătos? Și-apoi, afară de aceasta, de-ar fi să-mi schimb viața, ar trebui să mă despart de tine, și acest lucru nu se poate. Împreună am crescut, împreună am trăit până azi, și tot astfel se cuvine să urmăm și de aci înainte, cât o vrea Dumnezeu, până când bătrânețile ne vor ajunge și n-om mai avea puteri să muncim.»</p>
<p>-«Taci, mă, că nu te crez, replică Moise, serios; vorbești astfel fiindcă n-ai nădejde de-o viață mai bună. Dar, ia să dea norocul peste tine, ia să găsești comoara, la care râvnești de pe-acuma, și-om vedea cum o să-ți schimbi graiul. Cine știe chiar dacă mai m-oi băga în seamă!..</p>
<p>Niță, care, după cum am spus, avea o dragoste nemărginită pentru prietenul său, se simți adânc mâhnit de cuvintele lui. El nu-și putu stăpâni lacrimile,și, cu vocea schimbată, răspunse:</p>
<p>«Moise, ceea ce zici e afară din cale! Ești nedrept cu mine, și nu știu pentru ce, căci, pâna acum, nu ți-am dat prilej să mă bănuești. Fost-am vreo dată fățarnic cu tine? Avut-am vre un lucru din care să nu-ți fi făcut o parte și ție ? Dacă ți-aduci aminte, spune arată, și să fiu câine de nu voi zice și eu ca tine! Însă, nu! tu știi că aceasta nu e, tu cunoști curățenia sufletului meu, și, de aceea, mă mir că mă mai necăjești cu astfel de cuvinte!..—Acum, urmă el,după o scurtă pauză, fiindcă vorbim de astfel de lucruri, am să-ți spuiu una și bună. Nu numai banii lui Besnea, mînca-i-ar focul, de se vor găsi, vor fi pe jumătate ai tăi, dar încă orice bun am, sau mă voi învrednici să dobândesc, de acum înainte, prin muncă, noroc sau altă întâmplare, îl voi împărți pe din două cu tine. Acum, ești mulțumit? Mai te îndoiești de mine?»</p>
<p>— «Că ții la mine și-mi voiești binele, replică Moise, de asta nu m-am îndoit niciodată, și n-ai nevoie să mă mai asiguri. Însă sunt unele lucruri de cari nu trebuie să zicem vorbă mare. Iată pentru ce cam cârteam auzind făgăduielile tale.»</p>
<p>— «Și în aceasta greșești, întâmpină Niță, căci nu e lucru pe care să fi înțeles a-l da de-o parte când făceam legământul de adineaori!..»</p>
<p>— «Atunci, insinuă Moise, de ți-aș cere unul din caii ce închiriezi, vara, samsarilor ca să plimbe pe boieri la Dîmbovicioara, mi l-ai da?»</p>
<p>— «Fără îndoială că da, și, chiar de acum, poți să zici că al tău este!..»</p>
<p>— «Dar jumătate din locul ce ai în Posada de sub Cruci ?</p>
<p>— «A ta să fie! s-o stăpânești sănătos!»</p>
<p>— «Dar pe Mariuca, de s-o întâmpla să fie vreodată a ta?»</p>
<p>— «Și pe ea ți-o dau! repetă Niță,— nu însă, astă dată, fără puțină ezitare.</p>
<p>— «Mă, bagă de seamă la ce spui! Să nu te căiești într-o zi de vorbele tale!»</p>
<p>— «Nu, nu! protestă Niță; mă voi ține de cuvânt! Din ce am sau voi avea, încă o dată, nu las nimic de-o parte. Oricând vei cere, jumătate va fi a ta !..»</p>
<p>— «Și pe ce să mă întemeiez ca să cred că vei urma după cum zici?»</p>
<p>— «Mai întâi, pe cinstea mea care n-a șovăit nici odată. Pe urmă, pe acest jurământ ce fac. Să n-am parte de prietenia ta, nici de această mândrețe de priveliște ce ne stă în față; să nu dea Dumnezeu să o mai văd cu ochii, dacă mă voi abate vreodată de la cuvântul meu!..»</p>
<p>— «Adu mâna-n-coaci! zise Moise, mișcat de atâta mărinimie... Dar știi ceva ? Asta a fost numai o glumă și o-ncercare! Am vrut să mă încredințez dacă, într-adevăr, mă iubești! ..»</p>
<p>Și amândoi prietenii, luându-se în brațe, se strânseră la piept cu căldură.</p>
<p>În momentul acela, un nor gros și negru, ridicându-se din vale, se-ntinse peste tot cerul, întunecând soarele ce începea să se arate la spatele Ghimbavulul.</p>
<p>— «Nu-i nimica, zise Niță, după ce aruncă repede o privire în partea de unde venea negura. E fumul de la varnița lui domnu losif din gura Cheiei. Se vede că i-a fi dat foc. Mă! dar mult mai mănâncă varnița aia! Nu-i ajung cincizeci de stânjeni de lemne de cuptor pe săptămână, și știi că are două cuptoare! ..»</p>
<p>Apoi, reluându-și mersul cîteva minute întrerupt, cei doi tineri se afundară în pădure.</p>
<p>67850</p>
</div>
<div type="chapter" n="5">
<p>V.</p>
<p>Mariuca era cea mai frumoasa și una din cele mai bogate fete din Rucăr.</p>
<p>Tatăl ei, — Ghică Panțiru, — moșnean din localitate, se înavuțise făcând, în timp de mai bine de patru-zeci de ani, comerț cu var și cu cherestea. Pornit de la aproape nimic, el reușise, prin activitate, dibăcie și un însemnat spirit de întreprindere, să-și facă o stare frumoasă, să cumpere livezi și munți, cu mii de hectare de păduri de brad secular, să posede turme de oi, cirezi de vaci, herghelii de cai, — un întreg economat de vile,— pe care le trimitea regulat, în toți anii, în ziua de sfântul Ilie, la bâlciul din Cîmpulung, spre a desface cât mai multe din ele. Afară de aceasta, el avea și bani gata, strânși în ladă, dați cu ipotecă sau transformați în obligațiunide stat. Reputația lui de chiabur, om cu dare de mână, bogătașu, era, deci, bine stabilită în tot județul, și ea ce resfrângea favorabil asupra persoanei lui, înconjurată de stima și considerațiunea generală. Acum, la vârsta de șaizeci de ani trecuți, după luptele și greutățile vieții, în care izbutise să învingă norocul, el încetase de a mai munci, și, retras în satu-i iubit, din care nimic nu l-ar fi mai scos, își trecea liniștit ultimele zile, bucurându-se de fructul osârdiilor din trecut.</p>
<p>Traiu-i, de altmintelea, era din cele mai simple. Sculat înainte de a se fi luminat de ziuă, el își întrebuința diminețile ca să vadă și să audă tot ce se petrecea prin sat. De obicei, după ce înbuca câte ceva, o lua pe strada Păpușa, de-a lungul Rîușorului, în sus, și, după ce urma pănă în Suseni, trecea gîrla, pe partea cealaltă, se abătea un minut pe la primărie, ca să afle ce mai era pe acolo, apoi, pe strada Doamna Florica, se cobora până la podul din fața grădinii publice, unde se aflau hotelul, cofetăria, cârciumele și prăvăliile de căpetenie și unde era sigur că va găsi pe cei cu care îi plăcea să stea de vorbă. În drumu-i, el se oprea mai la tot pasul ca să răspunză trecătorilor, ce-l salutau, și pe care îi întâmpina, nelipsit, printr-o glumă, vre-o povață sau vre-o observație prietenească cam în felul acesta :</p>
<p>— «Bună ziua, cumetre Niculae; azi, o să avem ploaie, căci văd nori pe cheia Dîmboviței!..»</p>
<p>— - «Dar bine, Chivo, nu-i rușine pentru o fată mare să umble cu picioarele nespălate, când apa curge pe toate potecile?..»</p>
<p>— «Lele Pufo, ce ascunzi așa sub zeghe? Mă prinz că iar duci vre-o oală cu unt, în ciuda prăvăliașilor din vale!..»</p>
<p>— «Bravo, Vică! ai prins-o de dimineață la limbă! Se vede că ți-e punga plină. Vorba aia; e-ntr-însa atîți bani câți bețivi într-o comună....»</p>
<p>— «Surată Despo, de când tot îndrugi la lână, n-ai mai făcut pe dracul ghem?...</p>
<p>— «Mai dă-le odihnă cailor, Lixandre, c-o să le cadă cozile de strapaț! . .»</p>
<p>— «Nici azi nu te-ai dus la lucru, Ivane? Ferice de tine! . . Îți place să muncești ca unui câine să lingă sare...»</p>
<p>— «Fă, fetelor, mai dați-vă de-o parte! Ce v-ați grămădit în drum, ca găinele pe un pumn de porumb?..»</p>
<p>— «Văd bine, nea Andrei, că, decât să înțelegi ce îți spun, mai lesne ți-ai da seamă de ce boii își mestecă mâncarea de două ori!..»</p>
<p>— «Lele Safto, nu mai sta umflată ca o fiertură de lapte în cratița de pe foc ! . .»</p>
<p>— «Ce plângi așa, măi băiete? Nu vezi ce urât îți șade! Îți strâmbi buzele mai rău ca vacile când își leapădă udul! . .»</p>
<p>— «Mulțumim, părințele, Mariuca e bine sănătoasă. Despre vorba măritișului, doritori sunt — bată-i cârnia!— destui! ca gologanii într-un disc de biserică în ziua de Paști. Păcat numai că nu se hotărăște pentru niciunul!..»</p>
<p>Și altele asemenea.</p>
<p>Peste zi, el se ducea la cofetăria din fața grădinii, la  taraba, cum se zicea, din cauza lavițelor de lemn, precedate de mescioare, ce stau dinaintea prăvăliei, invitând pe mușterii să le ocupe. Acolo, el găsea sindrofia ce-i era dragă, câțiva chiaburi ca și dânsul, cu care sta de vorbă, discutând asupra lucrurilor curente, — prețul varului, al scândurilor, al finului, — sau jucând cărți ori table până pe sub seară. Apoi, dacă apucase să înnopteze, se întorcea acasă ca să cineze, și, după masă, luându-l somnul, se întindea pe patu-i de scânduri, așternut cu procovițe, în cerdacu-i cu geamlâc, unde adormea îndată ce închidea ochii și unde se odihnea până a doua zi, la cântatul cocoșilor, când se scula spre a face întocmai aceleași lucruri ca în ziua precedentă.</p>
<p>Cu cîțiva ani înainte, el pierduse pe soția sa, Haritina, model de femeie, bună, harnică, credincioasă, pe care o jelise multă vreme și de pe urma căreia rămăseseră trei fete. Pe două din ele le măritase, la oraș, cu târgoveți, una cu un funcționar, șef de biurou la ministerul lucrărilor publice, iar pe cealaltă cu un medic. Amândouă nimeriseră, de altmintelea, destul de bine, deși bărbații lor fuseseră atrași, luându-le, nu atât de persoana lor, cât de zestrea ce li se înnumărase, și, mai presus de aceasta, de speranțele de moștenirecc le râmâneau după moartea bătrânului. Fata cea mai mică, Mariuca, abia de șaptesprezece ani, rămasă acasă și crescută ca la țară, îngrijea de tatăl său și era slăbiciunea acestuia</p>
<p>Ea era, după cum am spus, de o rară frumusețe.</p>
<p>Când o vedeai, în zilele de lucru, la fereastră sau prin curtea casei, cosind sau dându-se după treburi, nurlie și bine croită, cu ochii negri ca porumba, cu părul galben ca aurul, despărțit în două lungi coade, împletite cu panglici, ce-i atârnau pe spate, pănă în călcâie, cu fața albă și rumenă în aceeași vreme, cu gura, nasul, bărbia cum nu se mai poate, cu stinsul fermecător în fine, stai în loc ca s-o admiri, și, depărtându-te, te întorceai ca s-o mai privești încă. Iar, duminica și sărbătoarea, dacă se ducea la petrecere,— la horă sau la vre-o nuntă, — ochii tuturor se întorceau fără voie pentru a nu se mai lua dela dânsa. Ea era, în adevăr, vrednică de văzut în acele ocaziuni, în frumosu-i costum de Rucăr, mai scump și mai luxos decât cele mai bogate, — cu cămașa-i de borangic, străvezie, cusută pe pept și la umeri numai în fir și’n mătăsuri; cu minteanu-i de postav subțire, tivit pe margini cu catifea de culoare și acoperit, pe la încheieturi, cu găetane; cu salba-i de galbeni împărătești, a cîte zece unul, căzînd, în trei șiruri, ca o ploaie de aur, pe sînu-i de fecioară; cu fota-i minunată, de lînă aleasă, prinsă de mijloc printr’o încingătoare de bete cu fluturi și mărgele, strînsă pe șolduri, și, de jur împrejur, împodobită cu un chenar de argint și mătase, țesut din bucată, pe fund conabiu sau albastru închis, care o acoperea mai toată ; cu pantofi-i de piele galbenă pe ciorapi de ață neagră, bine trași ; cu pălăria-i de pluș cafeniu, de formă bărbătească, pe care lucea o mușcată roșie și care, așezată, cam într-o parte, pe păru-i blond, îi încadra admirabil obrazul de o frumusețe neîntrecută. Apoi, de apuca să se prinză în joc, priveliștea era și mai încântătoare. S-o fi văzut atunci cum se ținea, cu ce farmec suveran își mișca capul, își pleca ochii, își mlădia corpul, nu te mai puteai sătura de a o admira, uitai tot din prejuru-ți, și, uimit ca de o vedenie seducătoare, ți se părea că a rămas singură dinainte-ți pentru a evolua într-un nimb de grație și de armonie!</p>
<p>Mulți încercaseră să-i dobândească mâna, flăcăi din sat, mai toți băieți de oameni cu dare de mână; învățători rurali, mândri de poziția lor, ce constituia pentru dânșii un fel de aristrocrație intelectuală; absolvenți de prin seminare, cu înfățișarea blajină, care, înainte de a se preoți, căutau să se căsătorească; chiar funcționari publici de prin orașe, ce avuseseră ocazia să o vadă, vara, în timpul vacanțelor, când veneau să petreacă o lună sau două în partea locului. Nimeni însă nu avusese norocul să fie primit, căci, nefiind grăbită să se mărite, făcea pe greoaia și găsea fiecăruia câte un cusur.</p>
<p>În ceata adoratorilor ce umblau după dânsa, se număra și Niță Pălie. El o văzuse crescând, fiind cu vre-o doi ani mai mare decât dânsa, o-ntâlnea adesea la horă, jucase de multe ori alături cu dânsa și se simțise, într-o bună dimineață, cuprins, așa, ca din senin, de dragostea ei. Sorții lui însă de a o obține de soție erau mai slabi decât ai tuturor celorlalți, deoarece el era mai sărac dintre toți. Mariuca, ce e drept, deosebise pe acest frumos tânăr, blond și rumen, înalt și subțire, cu mușchii de fier și cu mișcările pline de grație, pe care-l cunoștea, de mică copilă; totuși, chiar dacă pornirile inimii sale ar fi împins-o spre dânsul, îndemnând o să-i dea preferință, deosebirea de condiții punea un obstacol neînvins între ei doi. Ea era fată de om bogat, — ajuns, — și se considera de un aluat superior pretendentului său. Prejudicățile de clasă, mult mai vii și mai tenace la sat decît în orașe, o împiedicau, prin urmare, ca o micșorare, ca o reîntoarcere la starea inferioară din care ieșise, de a se uni cu un om fără avere, și de aceea nici nu vrea să audă de dânsul.</p>
<p>După ce încercă în toate chipurile să-i moaie îndărătnicia, dar în zadar, Niță Pălie începu să-și ia nădejdea de a o vedea vreodată a sa. El păstră, fără îndoială, în sufletul său, o mare dragoste pentru dânsa, însă o dragoste din acele fără speranță, ce omoară orice luptă pentru posesiune și fac pe om să se dea mai dinainte drept învins. Iată pentru care cuvânt, ori de câte ori venea ocazia, el nu mai vorbea de dânsa de cât ca de ceva foarte depărtat, aproape pierdut pentru el. Iată pentru care cuvânt iarăși, în convorbirea de pe Ghimbav, la care am asistat, el nu se supără de propunerea prietenului său Moise Băgeac, ba chiar, crezând lucrul cu neputință, făcu, după cum am văzut, jurământ că va împărți cu dânsul tot ce va dobândi,  chiar pe Mariuca, dacă se va întâmpla să fie vreodată a lui.</p>
</div>
<div type="chapter" n="6">
<p>VI</p>
<p>Era prin întâia jumătate a lui Iulie, și Rucărul apucase să se umple de orășenii veniți ca să petreacă vara, la răcoare, în mijlocul munților.</p>
<p>În ziua aceea, pe sub seară, când soarele, roșu și rotund, se coboară, — după Munțișor, — la asfințit, Mariuca se afla, cu câteva fete de vârsta ei, pe lavița de la poartă, lucrând și stând de vorbă. Ea aștepta,de câteva zile, noutăți de la București, și, cu ochii întorși spre partea de unde știa că are să vie, pândea trecerea factorului ce împărțea corespondența de la oraș.</p>
<p>Cum auzi, de departe, pasul acestuia milităresc, — iute și regulat, — ea se sculă, și, ieșindu-i înainte, îi adresă aceasta întrebare:</p>
<p>— «Astăzi, ai ceva pentru mine, domnule Nae?</p>
<p>— «Da, domnișoară!  îi răspunse impiegatul poștal, surâzând.</p>
<p>Apoi, căutând în geanta sa de piele, plină cu hârtii și ziare, scoase un plic pe care i-l dăduse.</p>
<p>Era o scrisoare de la surorile el, deprinse a veni, la acea epocă, să respire aerul natal, în casa părintească. Printr-însa, ele o înștiințau că sosesc peste două zile și-i recomandau să fie gata spre a le primi.</p>
<p>Din norocire, Mariuca, cunoscând obiceiul lor, avusese grijă să puie, mai dinainte, casa în regulă. Odăile de sus, — cele gătite, — nelocuite în timpul anului, căci erau rezervate numai pentru primirea persoanelor de considerație, la vizitele de la zilele mari, fuseseră spoite, spălate, deretecate. Ea pusese să curețe curtea, — foarte spațioasă, — împrejmuită cu parmaclâc și frumos umbrită de câțiva paltini și brazi seculari, printre cari creștea o iarbă scurtă și deasă, pururea verde; regulase grădina, plină de flori, rustice, fără îndoială, însă variate ca formă și ca miros: — trandafiri, garoafe, indrușaim, mușcate, crini albi, canale, crăițe, dalii, busuioc, ochiul boului, etc. —; îngrijise chiar de livada de la spatele caselor, sădită cu pruni, crescuți pe povârnișul dealului, pănă la jumătatea lui, și acoperită cu fân mare, unde, la ocazie, se putea așa de bine întinde masa sau dormi, la umbra nucilor. Totul era, prin urmare, gata pentru primirea musafirilor, și aceștia n-aveau decât să vie sănătoși. Singurul lucru ce mai rămăsese de regulat era cestiunea trăsurilor ce trebuiau să aducă persoanele și bagajiul de la Cîmpulung; însă aceasta era treaba tatălui, și Mariuca se lăsă în nădejdea lui, știind că, și fără dânsa, el va pune la cale cele de cuviință spre mulțumirea tutulor.</p>
<p>În ziua hotărâtă, Eleonora și Clotilda, — căci astfel se numeau acum fetele cele mari ale lui Ghică Panțiru, în semn de protestare, probabil, contra prozaicelor numiri de  Petra și  Mitana, cu cari le gratificaseră nașii lor la botez, — Eleonora și Clotilda sosiră în Rucăr, în goana cailor, într-un nor de praf, precedate de zgomotul clopotelor și pocnetul bicelor, ce scoteau lumea la ferestre. Ele erau însoțite de bărbații lor, și, cum se scoborâră, umplură casa de gălăgioașa lor personalitate. Ele începură prin a scotoci pretutindeni, voind să vadă tot, să afle până la cele mai mici incidente petrecute, în lipsă-le, de anul trecut, de când nu mai diseară pe acolo. Și aceasta, nu la rând și cu încetul, ci dintr-o dată și pe nerăsuflatele, vorbind amândouă în același timp, nedând vreme să li se răspundă, trecând, fără tranziție, de la o întrebare la alta, zăpăcind atenția celor la care se adresau: — Ba moș Colilie mai trăiește încă? ba când se mărită fata lui Sava Pipercu, dascălul de la Adormirea din Suseni? ba doamna Emilia Oarcă, institutoarea, tot în vrajbă e cu bărbatul ei? ba la cine se fac, acum, mai des, sindrofiele și partidele de  maus? ba ce fel de om e tânărul Alcibiad Bilureață, noul judecător de pace? ba ce e adevărat în grozăviile ce se spun despre domnișoara Sevastița Maghirescu, moașa comunală? ba cu cine e în relații mai intime locotenentul Francisc Vaja, comandantul companiei? Și câte altele de felul acesta!</p>
<p>Mariuca, buimăcită de acest torent de întrebări ce cădea asupră-i, căuta să răspundă cât mai complet, impresionată încă de aerul de cucoane mari, ce luaseră surorile sale, de gesturile lor pline de superioritate, de costumele tapagioase ce purtau, de graiul ce adoptaseră, greu de înțeles, amestecat cu cuvinte străine, cu franțuzisme, pe care ea, biata fată crescută la țară, își da toate ostenelile să le priceapă.</p>
<p>După ce satisfăcu, pe cât îi era prin putință, curiozitatea mai marelor sale, ea le lăsă să se gătească, având, de altmintelea, ea însă și trebuință, să se schimbe, căci îi spuseseră că voiau să iasă îndată, nerăbdătoare de a face vizitele obligatorii pe la cunoștințele mai intime, precum și de a da ochi cu lumea străină ce, pe sub seară, se aduna în grădina publică, împrejurul chioșcului, unde cântau lăutarii.</p>
</div>
<div type="chapter" n="7">
<p>VII</p>
<p>Rucărul, anul acela, părea mal plin și mai animat decît de obiceiu. Nu e vorbă, lumea ce se strînsese într’însul nu era din cele mai alese. Dimpotrivă, ea era foarte amestecată. Însă făcea număr, și, de departe, da iluziunea unei societăți cum se cade.</p>
<p>Ea se compunea, mai întâi, din categoria oamenilor de rând, — a mitocanilor, — cum se zice, care, îndată ce încep căldurile, își iau giamantanele și pornesc la munte. Gloata acestora, — cea mai numeroasă,— timp de cinci săptămîni, cât durează vilegiatura, locuiește în casele cele mai ieftine, și, prin urmare, cele mai sărace, dela estremitatea nordică a satului, în Sușeni, unde se hrănește excluziv cu lapte, cu brânzăși cu măsline murate. Ziua, acești oameni se respândesc prin împrejurimi, cutreeră văile, străbat înălțimile, rup puii de brad pentru a se împodobi cu rămurelelor, calcă în picioare iarba de prin poiene, se tăvălesc prin livezile necosite, unde încurcă fânul verde, umplu pădurile cu cântecele lor obscene și cu cojile de ouă răscoapte ce lasă în urmă-le, strică în fine farmecul locurilor celor mai încântătoare prin nota vulgară ce iese din toate actele lor.</p>
<p>Muzeul Digital al Romanului Românesc</p>
<p>Veneau, după aceea, micii funcționari și rentierii cu mijloace restrânse, care, aflându-se, acolo, la largul lor, căutau să facă pe marii și pe grozavii. Ei locuiau pe unde apucau, în hotel, dacă găseau camere, sau pe la particulari, unde închiriau câte-o odaie, și constitueau cliente la cea mai serioasă a ospătăriilor lui Oncescu și lui Moldoveanu, la care luau masa. Peste zi, ocupațiunea lor era să ia băi reci în Dîmbovița, să joace popice, sau să facă partide nesfârșite de table și de pichet la taraba lui Nicu cofetarul. Ei duceau mai toți o viață vegetativă, căci puțini dintr-înșii aveau curajul să întreprindă vreo excursie mai îndepărtată. Numărul lor era de asemenea foarte mare.</p>
<p>În fine, și ca o slabă exepție, erau și câteva familii cunoscute, așezate prin case mai prezentabile, — la Ghicuță, la Poțincu, la preotul Mușetescu, la Moșoi, la Cotîrleț. Însă aceste familii trăiau la o parte, își aveau menajiul și bucătăria lor proprii, nu comunicau decât între dânsele și evitau de a se pune în relație cu ceilalți. Spre seară numai, — câte odată, — pentru a ucide timpul pănă la ora mâncării, ele făceau câte o scurtă apariție în grădina publică, unde, după cum am spus, lăutarii atrăgeau pe toți gură-cască din localitate.</p>
</div>
<div type="chapter" n="8">
<p>VIII</p>
<p>Cum își terminară vizitele, Eleonora și Clotilda apărură în poarta grădinei, — despre pod, — întovărășite de Mariuca și urmate de doctorul Xenofon Bengalici și de inginerul Irimescu-Răstoacă, soții lor. Ele își puseseră, pentru ocazie, niște costume noi, ultima creație a modei, menite a atrage vederile și a face senzație: — rochii de postav roșu, cu bolero și sutașuri negre ; gulere scrobite, cu cravate formă marină, pe pieptare de fulard roz; pălării de paie bărbătești, cu panglici în două culori. Pentru a nu mătura praful, ele ridicau, umblând, rochiile, de la spate, foarte sus, ceea ce lăsa să se vadă, sub cascada volanelor de la fuste, ce părea un curcubeu de mătăse suprapuse, pulpele lor rotunde, cu ciorapii bine trași, și picioarele lor, cam virile, în pantofi de lac cu tocurile înalte.</p>
<p>Ele intrară, superbe, cu aere de prințese, și, înainte de a se așeza, voiră să facă ocolul grădinei pentru a-și da seamă de societatea ce se afla într-însa. Ele apucară, deci, pe aleea cea mare, de sub chioșc, și o urmară până la capăt, — despre tăiere, — schimbând saluturi discrete cu persoanele pe care le cunoșteau. Pe urmă, după ce, printr-o privire rapidă, in-</p>
<p>spectară aleele vecine, unde bănci de mesteacăn goale așteptau pe trecători, urcară taluzul de brazdă pănă la parapet, și, de acolo, o luară de-a lungul cheiului depe Rîușor înapoi pănă la punctul exact de unde plecaseră.</p>
<p>În timpul acesta, lăutarii executau, cu nepăsarea lor de mașine însuflețite, cântecile cele mai variate din repertoriul lor : — polci, valsuri, sârbe, romanțe, — străine sau indigene — , chiar arii de operă, prinse din ureche și reproduse după cum da Dumnezeu. Iar publicul, grămădit în rondul de la intrare și împrejurul chioșcului, de-asupra căruia fâlfâia drapelul național, sta pe loc, sau circula în mici grupuri, unde predomina elementul femeiesc. Unii, răsturnați pe băncile agreste ce primăria le pusese la dispoziție, vorbeau de afacerile lor; alții, privind, ascultau muzica; cea mai mare parte făceau aprecieri rău-voitoare asupra trecătorilor, cu care, cu un moment înainte, schimbaseră saluturi politicoase.</p>
<p>— «Și când te gândești, draga mea, zicea încet către amica lângă care era așezată, o profesoară, arătând din ochi pe o doamnă ce trecea urmată de o doică și de mai mulți copii, când te gândești că și aceasta face pe marea și pe bogata, îți vine să iei câmpii și nu știi ce să mai crezi! În toate ocaziile, ea se arată pretențioasă, o ia de sus cu ceilalți, parcă ar fi de viță nobilă și nu s-ar numi madam Pepenel, și nu vorbește decât de veniturile și de moșiile sale. Cu toate acestea, ascultă cum trăiește. Copiii și-i ține în dosul otelului, — la Matei, — unde, de calicie, îi hrănește numai cu pâine și cu brânză. Doica și-o lasă aproape nemâncată. Ea singură se duce la birt; însă, aici, ca să nu cheltuiască, găsește cusur bucatelor, le încearcă pe toate, și, după ce le gustă bine și se satură din ele, le dă înapoi sub pretext că nu sunt bune. Tocmai într-un târziu, se hotărăște să ia câte ceva, dar niciodată mai mult de o jumătate de porție, străpățuind cât zece pe bietul Oncescu, care numai cu profit nu se alege de pe urma ei!...»</p>
<p>— «Dar asta! replica prietina ei, indicând pe o țărancă chipeșă, cu înfățișare trufașă, ce venea spre ele în splendid costum național. O vezi cum calcă? parcă s-ar trage din Por împărat și n-ar fi Rîța lui Niță Cotoiu din Dragoslavele! Mă prind că nici n-are să ne salute! Totuși, în tinerețe, — și nu e așa mult de atunci, — ea a umblat în opinci, cu fota împetecată și cu cămașa ruptă zdrențe. Pe atunci, ar fi fost fericită ca persoane ca noi să-i zică măcar bună ziua. Tatăl său na avut decât câteva dramuri de pământ în moșia comunei, care se întinde până la graniță. Azi însă, el stăpânește munți, păduri, livezi, de mii de pogoane, dobândite prin jaf, cotropire și înșelăciune. Acestea nu sunt, — pare-mi-se, — titluri destul de frumoase ca să te mândrești cu ele, și, avându-le pe suflet, fiica lui ar trebui să fie mai puțin îngâmfată!. .»</p>
<p>— «Ia privește, mă rog, la Elena lui Ștefan Caponea, șoptea, pe banca de alături, soția unui militar către o damă în vârstă, cu care sta de vorbă, cum face ochi dulci locotenentului Francisc Vaja, parcă azi l-ar vedea pentru întâia oară! Cu toate acestea, ea îl cunoaște destul de bine, — prea bine chiar, —spun gurile rele, căci, de multe ori, noaptea, pe când bietul Caponea era dus să-și inspecteze varnițele,</p>
<p>tânărul ofițer a fost zărit strecurându-se în casă, pe furiș, și rămânând acolo până la ziuă! . .»</p>
<p>— «Dar de Aneta Minghiruș ce zici? răspundea interlocutoarea ei, neputându-și ține râsul. Dacă e vorba de ofițeri, apoi nimeni nu are mai multă aplecare pentru ei decât dânsa, și aceasta în ciuda bărbatului său, care, el, nu-i poate suferi, și cu drept cuvânt, sărmanul! O vezi ce iute a făcut cunoștință cu cei doi căpitani, veniți, azi-dimineață, din Cîmpulung? Parcă i-ar fi păscut de când lumea! Nu e chiar de mirare să-i fi poftit la masă, mai ales că e singură acasă, bărbatul-său fiind dus la București după daravelele sale! . .»</p>
<p>— «Grozav s-a mai dichisit, azi, Emilia Oarcă! observa o damă în negru, plecându-se la urechea unui domn scurt și gros, de care umbla vecinie însoțită. Ai zice că voiște să sperie lumea, sau că așteaptă pe cineva! ... — Ce ți-e, frate, și cu dăscălițele astea? reluă ea, după o scurtă pauză, înveluind pe aceea despre care vorbea într-o lungă căutare. Au ajuns să se ia în serios și să creadă că totul le e iertat. Uită-te la aceasta. Deși ieșită din opincă și măritată cu un negustoraș de-aici din sat, fiindcă a trecut prin Azil și a fost în urmă numită într-un orășel de provincie, se socotește dintr-un aluat superior și-și ia aere de prințesă. Cu toate acestea, ea n-are nimic, nici merite, nici moralitate, pe care să se sprijine, afară, poate, de protecția câtorva funcționari din minister, cărora le împarte favorurile sale. Școala și-o ține ca vai de lume, deoarece numai la cursuri nu-i e mintea. Pe bărbatul-său îl vede odată pe an, în timpul verii, când vine să-și treacă vacanțele la munte, și atunci pentru a-i face viața amară și a-l acoperi cu disprețul său, căci ea se crede nedreptățită de soarta care i-a dat un om modest drept soț. Singura-i plăcere e să se gătească, să caute a place bărbaților, să lege cunoștință cu dânșii, nesfiindu-se de a trimite chiar pe fiică-sa cu bilete pe la aceia din ei cu care se află în intimitate!. . Azi, ea a mirosit vre un vânat nou; de aceea s-a împopoțonat, ca o păpușă, și a ieșit la pândă, ca o pisică ce umblă după vrăbii! . .»</p>
<p>— «Tot cam în felul ei, și făcându-i grozavă concurență, e și moașa diplomată din Urlați, răspundea domnul cel scurt și gros, gentila domnișoară Sevastița Maghirescu, venită și ea în vilegiatură la părinți, în Rucăr, și pe care o zărești, fericită, în grupul cela de studenți, care se întrec să-i facă amabilități. După cum poți băga de seamă, ea e prietină cu fiecare dintr-înșii, ceea ce nu o împiedică de a cultiva și cunoștința altora, a acelui Izidor Umbertovici, spre exemplu, ce-i zâmbește de pe banca din față, unde s-a așezat cu un aparat fotografic în mână . . . Apropo de acest jidan, știi care-i e boala? De a bălăci mai  toată ziua în apă, sub pretext de pescuit, și de afixa prin fotografie tot ce-i iese înainte, chiar lucrurile cele mai neînsemnate. Dimineața, cum se scoală, își ia instrumentele și pornește pe Dîmbovița, încotro vede cu ochii. El se depărtează cât poate mai mult de sat, pătrunde în locurile cele mai retrase, stă ceasuri în udătură, protegiat de încălțămintele impermeabile ce poartă, și nu pare mulțumit decât când a prins vreo lâță de păstrăv sau a fotografiat pentru a suta</p>
<p>oară aceleași lucruri, ce nu mai prezintă nici un interes. Apoi, după prânz, pe când nevastă-sa își face somnul, el se duce, spre a-și desvolta clișeurile, la Sevastița Maghirescu, unde a găsit și a luat cu chirie o cameră obscură admirabilă! .. .</p>
<p>— Iată și pe Alcibiad Bilureață, ființa cea mai zevzecă de pe lume! zicea, într-un grup de tineri, unul mai guraliv, arătând pe judecătorul de pace ce, tocmai, trecea, însoțit de un domn înalt și smead, cu înfățișarea galeșă și cu vorba măleață. Mâncărimea de vorbă și prezumpțiunea omului acestuia întrec orice închipuire, și el nu se poate dezbarasa de dânsele, deși a pățit multe neajunsuri de pe urma lor. El se crede universal, e gata să discute asupra oricărui subiect, posedă o soluție la problemele cele mai dificile, își dă opinia, fără jenă, pe toate chestiunile, chiar pe cele de care aude vorbindu-se pentru întâiași dată, și plictisește lumea prin pretenția ce are de a trece drept competent în orice materie. Cu toate acestea, n-a citit în viață-i nimic serios, studiile și le-a făcut pe sponciu și n-a căutat nici odată să și le completeze, bunul simț îi lipsește cu desăvîrșire, iar întreg bagaju-i de cunoștințe se reduce la notițe prinse de prin ziare, nemistuite bine, ba chiar, în mare parte, denaturate, prin propria-i imaginație. De unde să-i vie, deci, atâta încredere în sine? După părerea mea, din două cauze. Mai întâi, din inconștiență, căci natura-i necioplită și lipsa-i de judecată îl fac să nu-și dea seamă de enormitățile ce spune; pe urmă, din succesele-i de la cafenea, unde, în fața țăranilor simpli și fără cultură, poate să spuie, necontrazis, tot ce-i</p>
<p>trece prin cap, ba chiar să provoace admirația prin siguranța cu care debitează bazaconiile cele mai necrezute ! . . . </p>
<p>-«Dar prietenul lui, - Rașcu, — pe care, uitați-vă! l-a prins și-l pisează fără milă, ce cusur are? reluă un alt tânăr, continuând comentariile răutăcioase ale tovarășului său. Acesta e adevăratul tip al literatului răsuflat, fără spirit, nici talent, care caută totuși să se impuie prin mijloace neonorabile. După ce a încercat din toate, — avocatură, diplomație, profesorat, cu un invariabil nesucces, el s-a aruncat în critica literară, agățându-se de pulpana marilor noștri poeți și crezând că, prin îngenuchieri, va reuși să fie măcar băgat în seamă. Vană speranță! Scrierile lui nu stârniră nici chiar disprețul, pentru cuvântul că nu fură citite de nimeni. Atunci, el recurse la o altă tactică. Sub pretext de a sprijini o publicație cu pretențiuni literare și artistice ce, fie zis în treacăt, n-are valoare decât prin luxul tiparului ce i se dă gratis, el se adresă saloanelor, unde ținu câteva conferințe, cerșind votul cucoanelor și punându-se sub protecția de fuste. Izbânda însă fu și aici problematică, deoarece nu reuși decât să-și plictisească auditorul prin miorlăiturile anoste la care îl făcu să asiste. În disperare de cauză, văzând că totul îi merge pe dos, chiar politica, în care căută asemenea să se bage, el veni aici ca să se gândească la noi combinații spre a învinge piaza rea ce-l urmărește, ferice, de altmintelea, de a fi întâlnit pe Bilureață, cu care poate discuta, pe îndelete, despre toate din lume, și căruia nu-i e oprit să spuie orice, chiar că e un scriitor de merit..!»</p>
</div>
<div type="chapter" n="9">
<p>IX.</p>
<p>În momentul acela, tânărul care rostea această critică severă, fu întrerupt prin aparația Eleonorei și Clotildei, care, după ce ocoliseră grădina, precum am spus, se întorseseră, de-a lungul cheiului, iarăși la chioșc.</p>
<p>— «Dar astea cine-or mai fi!» exclamară toți tinerii din grup într-un glas, văzându-le pentru întâia oară.</p>
<p> Ei se apropiară.</p>
<p>Fetele lui Panțiru găsiseră deja cunoștințe și intraseră în vorbă, răspunzând întrebărilor, cerând, la rândul lor, explicațiuni.</p>
<p>— «Bonjur, madam Cotoiul! zicea Eleonora, în limbajul ce-i era familiar. Tot tânără și frumoasă ești?. ..Ce vesele suntem de a te vedea ! . . Dar micuții ? dar întreaga familie?... ce fac?..»</p>
<p>Țăranca, despre care am auzit deja vorbindu-se și căreia se adresau aceste cuvinte, se roși de plăcerea de a fi astfel interpelată în fața lumii. Apoi, pentru  a nu se lăsa mai prejos, se grăbi a răspunde și ea în aceeași limbă împestrițată, ce suna grozav de urât în gura unei femei de la țară.</p>
<p>— «Mersi, madam Bengalici, suntem cu toții bine! Dar dumneavoastră, de când aici? de când  supriza de a vă avea în mijlocul nostru?..»</p>
<p>— «Noi, replică Clotilda, am sosit chiar azi, și,  abia spălate de praf, am alergat aici spre a ne găsi amicii!.. Și bine am făcut, căci mare parte din ei îi vedem adunați în acest loc!.. — Bonjur, madam Oarcă! bonjur, madam Caponea ! bonjur, madam Minghiruș! bonjur, madmoazel Maghirescu! adăuga-se ea, întinzând mâna acestor doamne, ce, zărindu-le, se apropiaseră spre ale saluta.</p>
<p>— «Rucărul dumneavoastră, reluă Eleonora, după ce strânse și dânsa mîna amicelor sale, a devenit de necunoscut. Ce sublimă idee de a se fi aranjat grădina, ce, anii trecuți, nici nu merita acest nume! Cel puțin, acum, lumea are unde să se vadă! Ea găsește aici un rendez-vous destul de plăcut...»</p>
<p>— «Dar chioșcul acesta, urmă Clotilda, cine o fi meșterul care l-a făcut? E nostim de tot, în forma-i octogonă, cu temeliile, de piatră, cu stâlpi-i de brad cioplit, cu acoperișu-i tăvănit, cu garnitura-i de șipci încrucișate!  Parole d'honneur, nici chiar în Karlsbad, unde am fost astă primăvară, n-am văzut mai frumoase! Nu-i așa,  ma chere Eleonore?»</p>
<p>— «Fără îndoială! confirmă Eleonora... — Da! trebuie să constatăm, continuă ea, că începem să facem progrese! O dovadă mai mult sunt acești musiciens aduși ca să distreze publicul și despre care nici vorbă nu era altă dată!»</p>
<p>— «Și nu-i numai atât! interveni Emilia Oarcă, care se umfla în pene auzind pe aceste îmbucureștenite extaziindu-se asupra progreselor ce făcuse satul în care era nevoită să-și petreacă verile. Ceea ce vedeți aici nu e nimic pe lângă celelalte îmbunătățiri introduse de noua administrație în comuna noastră. Mai întîi, avem cheiul de piatră, pe care, poate, l-ați observat deja, ce pornește de aici și se prelungește, de-a lungul Rîușorului, până dincolo de Ghică-Năstăseanu, în Suseni, și pe care ar putea să ni-l invidieze orașe cu mijloace mult mai mari, chiar Bucureștii...»</p>
<p>— «Da, da, aprobară ambele fete ale lui Panțiru într-un glas. Acest cheiu e într-adevăr minunat, și, deși nu l-am văzut decât în treacăt...»</p>
<p>— «Avem, după aceea, școala, întrerupse Emilia Oarcă, care, odată pornită, nu se oprea așa lesne. Când va fi gata de tot, ea va putea sta alături cu cele din Cîmpulung pentru care statul a cheltuit atâția bani. Avem, în al treilea rând, biserica cea nouă, Adormirea, bine zidită și frumos împodobită, ce posedă, afară de aceasta, drept iconastas, tâmpla Sărindarului, din timpul lui Matei Basarab, dăruită comunei noastre la dărâmarea bisericii. Avem, în sfîrșit, drumul cel nou de la Dîmbovicioara, pe care te poți duce în trăsură până la gura peșterii...»</p>
<p>— «Cum? exclamară Eleonora și Clotilda, s-a făcut drum de trăsură la Dîmbovicioara?»</p>
<p>— «Negreșit, urmă Emilia Oarcă, și chiar bun de tot! De acum, persoanele ce nu pot călări, nu mai sunt nevoite să se priveze de a vedea această minune a Rucărului, sau să sufere mii de torturi, încălecând pentru a se duce s-o vadă. De acum, comod așezate în trăsuri, chiar cu patru cai, ele pot răzbi până în fundul defileului și admira fără osteneală această podoabă a munților noștri.»</p>
<p>— «Dar gârla, repede și bolovănoasă, cum fac s-o treacă pe la cotișuri? obiectară iarăși ambele surori, nedomirite bine.</p>
<p>— «Gârla o trec pe punți de bârne, solid construite și așternute cu pietriș, explică Emilia Oarcă. O! în privința aceasta, să n-aveți nici o grijă! s-au luat toate măsurile, s-au înlăturat toate dificultățile, și excursia la Dîmbovicioară a devenit, azi, o adevărată jucărie!..»</p>
<p>Împiedicată în circulația sa, lumea, în vremea aceasta, se grămădise împrejuru-le, uitându-se cu curiozitate, ascultând, căutând să lege cunoștință.</p>
<p>— «Madam Bengalici, madam Irimescu, dați-mi voie să vă prezint pe domnii căpitani Cristian Cenușe și Alexandru Toroș! zise deodată Aneta Minghiruș, tăind vorba Emiliei Oarcă, care se uită cam rău la dânsa.</p>
<p>— «Încântate! repetară, una după alta, fetele lui Panțiru, înclinându-se spre ofițeri c-un surâs amabil. Apoi, întorcându-se spre soții lor, care stau nemișcați la spate:</p>
<p>— «Domnii căpitani Toroș și Cenușe; domnii doctor Bengalici și inginer Irimescu-Răstoacă, ziseră ele, prezintând.</p>
<p>Cei patru bărbați își dădură mâna.</p>
<p>— «Sunteți de mult în Rucăr, domnule doctor? întrebă, pentru a intra în vorbă, căpitan Cenușe.</p>
<p>— «Nu, domnule căpitan, răspunse acesta. Abia de câteva ceasuri. Am sosit cu trenul de unsprezece</p>
<p>în Cîmpulung, și, pe la trei, am fost aici. Dar dumneavoastră?</p>
<p>— «Noi, v’am precedat cu puține ore, replică Cenușe, căci sîntem veniți abia de azi dimineață ... —Frumoasă localitate e satul acesta! adaose el, plimbându-și ochii pe înălțimile din față. Nu ne mai putem sătura de a admira.»</p>
<p>— «Și ați venit să stați mai multă vreme! întrebă, la rândul său, Irimescu-Răstoacă, pentru a zice și el ceva.</p>
<p>— «Din nefericire, nu, răspunse căpitan Toroș. Regimentul nostru e în Constanța; am venit în Cîmpulung numai pentru câteva zile, și, aici, abia sosiți, am fost invitați la o excursie ce are loc mâine, la o peșteră foarte interesantă din apropierea Rucărului, nu știm cum îi zice. Poimâine, va trebui însă să ne înapoiem, căci permisiunea ce avem expiră. Ne propunem, totuși, a ne reîntoarce cât de curând, și atunci vom sta mai mult timp . . .</p>
<p>— «Auzi, ma chere Eleonore, zise Clotilda către soră-sa, domnu căpitan spune că mâine are să fie o excursie la o peșteră din apropiere!»</p>
<p>— «Da, confirmă Aneta Minghiruș, și încă o excursie frumoasă, cu dejun și lăutari, organizată de un cerc de amici. Dacă voiți să ne faceți plăcerea, vom fi încântați cu toții de a vă avea cu noi.»</p>
<p>— «Și unde aveți să mergeți? întrebă Eleonora, sedusă de ideea de a dejuna, pe iarbă, în aer liber, în mijlocul unei vesele societăți.</p>
<p>— «Ne-am propus, răspunse Aneta Minghiruș, să ne suim la Plescioare, colo, deasupra stâncilor ce</p>
<p>domină Cheia Dîmboviței. O! acolo, e un loc încântător, într-o dumbravă de aluni, cu o priveliște admirabilă în față. După ce vom dejuna pe covorul verde al ierbei smălțate de flori, vom porni în procesiune, precedați de lăutari, și, prin valea de la spatele Pleașei, ne vom urca la Brădițel. Aici, vom sta ca să vizităm peștera, care e foarte interesantă, iar pe sub seară ne vom întoarce prin livezile de sub Braniște, cântând și râzând, ca niște oameni care au petrecut bine.»</p>
<p>—  Dar știi că va fi charmant, ma chere Clotilde! exclamă Eleonora, cu totul decisă prin perspectiva unei bune distracții ce li se oferea. —  Cheri, adăugă ea, întorcându-se spre doctorul Bengalici, nu-i așa că vom merge și noi?»</p>
<p>— «Negreșit, răspunse acesta, dacă lucrul vă face plăcere și dacă, totuși, societatea primește să o însoțim.»</p>
<p>- «O! despre societate, ea va fi onorată și fericită de a vă avea cu dânsa! încredință Aneta Minghiruș, care părea promotoarea partidei proiectate.. .— Nu-i așa, doamnelor ? adăugă ea, întorcându-se spre persoanele ce asistau la acea scenă.</p>
<p>— «Fără îndoială!»  zise Emilia Oarcă.</p>
<p>— «Mai e vorbă!» răspunseră Rîța lui Niță Cotoii și Elena lui Ștefan Caponea.</p>
<p>— «Cum de nu!» strigă Sevastița Maghirescu.</p>
<p>— «Lucrul nu se mai întreabă!» repetară căpitanii Cristian Cenușe și Alexandru Toroș, făcând loc, în același timp, locotenentului Francisc Vaja, care se apropiase și ceru să fie prezentat.</p>
<p>Aneta Minghiruș profită de ocazie pentru a</p>
<p>prezenta și alte persoane, pe care Eleonora și Clotilda nu le cunoșteau încă, și care trebuiau să ia parte la excursie, pe doamna Tarsița Pepenel, pe Alcibiad Bilureață, pe Rașcu, pe tinerii Gabriel Rușescu și Mișu Voinea, ce făceau pe gomoșii Rucărului și pe care i-am auzit pronunțând diatribe așa de acerbe contra judecătorului de pace și amicului său, de care umbla însoțit. Apoi, fiindcă se înserase bine și fiecare urma să se ducă la masă, se despărțiră cu toții, dându-și întâlnire pentru a doua zi, la ora opt dimineața, în același loc, — grădina publică, — de unde excursia trebuia să pornească.</p>
</div>
<div type="chapter" n="10">
<p>Cu mult înainte de ora hotărâtă, cea mai mare parte din excursioniști era de față, la locul de întâlnire. Fiecare adusese, împachetate în hârtii, în prosoape, sau în coșulețe de voiagiu, proviziunile ce, puse în comun, trebuiau să servească la ospățul general. Doi țărani, tocmiți pentru a le transporta, le așezau, pe îndată ce li se predau, în desage, deja enorme din cauza numărului celui mare de pachete. Un al treilea țăran avea însărcinarea să ducă ploscile, comandate la Oncescu, care era reputat că are vinul cel mai bun din localitate.</p>
<p>Cu toate acestea, cei sosiți înainte căutau să-și facă de treabă, așteptând pe ceilalți. Unii se plimbau încet prin grădină, consultându-și din când în când ceasornicele; alții, adunați pe podul de pe Rîușor, priveau la trecători și schimbau glume între dânșii ; alții, aducându-șî aminte, în ultimul moment, că au uitat să cumpere câte ceva trebuincios, se repezeau în prăvălia lui Busuiocescu, sau a fraților Ionești, din față, unde erau siguri că vor găsi ceea ce le lipsea; câțiva chiar luaseră loc la taraba de la cofetărie și puseseră să le servească consumațiuni : ceai, cafea cu lapte sau ciocolată.</p>
<p>Alcibiad Bilureață, în costum de excursionist alpin: —pălărie tiloreză verde, cu cârlionți de rățoiu la ceafă; veston de postav, cu nasturi de corn de cerb și buzunare pretutindeni ; jumelă, în toc de piele, după gât ; lung baston, cu bold de fier, în mână, — se plimba pe dinaintea ospătăriei lui Moldoveanu, vorbind cestiuni militare cu căpitan Cenușe, pe care vrea să-l convingă de competința sa și în această materie.</p>
<p>— «Dacă vrei să-ți povestesc bătălia de la Plevna, zicea el, iată cum s-a întâmplat ...»</p>
<p>— «Mulțumesc, răspundea Cenușe - am fost de față, și o cunosc în toate amănunțimile ei!»</p>
<p>— «Fără îndoială, insista Bilureață; însă ceea ce am să-ți spun, sunt lucruri inedite, pe care mi le-a povestit un general din marele stat-major ...»</p>
<p>Și, fără să dea timp interlocutorului său să mai facă vre-o observație, începea, pentru a suta oară, o narațiune lungă, confuză, greoaie, plină de absurdități, ce avea obiceiul să facă, adesea, țăranilor, la taraba de la prăvălia lui Nicu cofetarul, pe care o recita, ca învățată pe dinafară, și o întrerupea prin pauze, spre a restabili, prin lungi aspirațiuni, echilibrul respirației sale scurte și dezordonate.</p>
<p>Căpitan Cenușe abia se stăpânea.</p>
<p>— «Cică dă-mi pace, nenișorule, că m-ai înnebunit! strigă el în cele din urmă, scos din răbdări, îți repet că nu e așa și că nici idee n-ai despre ce spui!..»</p>
<p>Apoi, întorcându-se către căpitan Toroș, care se apropiase :</p>
<p>— «Ia ascultă, Alexandre, ce pretinde domnul! Susține că Vidul curge la răsărit de Plevna, și că, în ziua de 28 Noembrie, Osman-pașa și-ar fi putut scăpa armata dacă, fiind mai cu cap, în loc s-o ia spre Sofia, prin Orkanie, ar fi apucat-o spre Tîrnova și Gabrova, căci ar fi ajuns, astfel, de-a dreptul la Șipca și, de acolo, ar fi trecut Balcanii spre Adrianopol!..»</p>
<p>Un hohot de râs fu răspunsul lui Toroș la această enunțare.</p>
<p>— «Frumos plan, într-adevăr! exclamă el. Păcat numai că generalul care l-a conceput a uitat că Șipca, împreună cu toată linia, până dincolo de lantra, pe care cade Tîrnova, se afla de mai multe luni în mâna Rușilor, ceea ce revine a se zice că bietul Osman, pentru a evita de a fi mâncat, trebuia să se arunce de bună voie în gura ursului!..»</p>
<p>Bilureață, cam ofensat, se întoarse spre amicul său, Rașcu, și-i șopti astfel ca să nu fie auzit decât de el singur :</p>
<p>— «Sunt un soi de Moș-Teacă amândoi și habar n-au de meseria lor!..»</p>
<p>— Pe urmă, mulțumit de reflecția sa, care îi da, în propriii săi ochi, o superioritate asupra contrazicătorilor săi, se îndreptă spre grădina publică.</p>
<p>În momentul acela, taraful de lăutari, care trebuia să însoțească pe excursioniști în petrecerea lor, intonă imnul național, și, tot atunci, Eleonora și Clotilda, urmate de Mariuca și de soții lor, apărură la poarta grădinii, unde se adunaseră deja toți invitații. Ele se îmbrăcaseră, pentru ocazie, în costume naționale, de care, de altfel, aveau oroare, probabil fiindcă le purtaseră prea mult în tinerețe.</p>
<p>— «Bonjur,  mesdames !> bonjur  messieurs !> ziseră ele, intrând cu surâsuri amabile și salutând societatea. Ne iertați, nu-i așa? dacă am zăbovit puțin ...»</p>
<p>Și, pe cînd Mariuca preda țăranilor însărcinați cu transportul două mari legături cu merinde, aduse până acolo de o servitoare, ele schimbară strângeri de minăcu cunoștințele cele mai intime. Apoi, totul fiind gata, se dăduse semnalul plecărei, și grădina se goli cu încetul.</p>
</div>
<div type="chapter" n="11">
<p>XI.</p>
<p>Excursioniștii apucară pe de vale, — pe la moara lui Baștea, — spre Cheia Dîmboviței. Ei mergeau în grupuri, precedați de lăutari, și formau o frumoasă priveliște prin numărul, veselia și varietatea elementelor din care ceata lor se compunea. Când fură în dreptul zăgazului, o luară la stânga, spre Posada, trecură pe dinaintea caselor lui Moise Bunescu, bătătoare la ochi prin fațada lor cu geamuri mici, și, de acolo, pe o ulicioară strâmtă, dintre două garduri, ieșiră la pârleazul ce trebuiau să sară înainte de a pătrunde în livezi.</p>
<p>Aici, fu o întreagă istorie până să treacă damele. Bărbații se așezaseră, la capetele pârleazului, dintr-o parte și din alta, pentru a le ajuta. Ele însă, făcând pe dificilele, cu tot felul de false ezități și nazuri, reținându-și fustele, ca să nu li se vadă picioarele, plecându-și pleoapele sau râzând pe înfundatele, se decideau cu greu să pășească obstacolul. Pe urmă, când, apucate de subțiori și ridicate pe sus de bărbați, se aflau în partea cealaltă a gardului, se întorceau, vesele, ca să privească pe cele ce nu trecuseră încă, chițuind și făcând glume pentru neîndemânăția sau fasoanele fiecăreia dintre ele.</p>
<p>Mariuca trecu foarte simplu, ca o fata deprinsă cu asemenea lucruri. Surorile ei însă păreau îngrozite de-a se sumete devant tout ce monde după cum ziceau ele, răspunzând doctorului Bengalici și lui Irimescu-Răstoacă, care le îndemnau să se decidă odată.</p>
<p> — \ Ne regardez pas!>  strigară în fine, hotărite, punând piciorul pe lavița de la trecătoare și ridicându-și poalele așa de sus că li se zăriră jartierele.</p>
<p>După ele, urmă Elena Caponea, care se lăsă, ca o masă inertă, în brațele locotenentului Francisc Vaja. Acesta pândea momentul să o apuce și să o învârtă de trei ori în aer înainte de a o pune pe pământ, spre necazul Emiliei Oarcă, care fulgeră din ochi.</p>
<p>Aneta Minghiruș fu primită de căpitanii Toroș și Cenușe, care o luară de subțiori și o purtară o bucată bună pe deasupra lor.</p>
<p>Celelalte trecură cum putură, Emilia Oarcă ajutată de Rașcu, Sevastița Maghirescu de Bilureață, Tarsița Pepenel și Rîța lui Niță Cotoiu singure, fără sprijinul nimănui. Apoi, toți fiind dincolo de pârleaz, cortegiul își continuă drumul prin livezile de sub Cruci, urcând panta dulce ce duce la Plescioare.</p>
<p>Dimineața era splendidă, iar cărarea pe care o urmau șerpuia prin iarba înaltă, necosită încă, smălțată de flori câmpenești, cu mii de fețe, care răspândeau un miros delicios. Damele își deschiseseră umbreluțele și înaintau încet, oprindu-se la fiecare pas să culeagă vreo floare nouă sau să facă haz de glumele cavalerilor lor. Bilureață pusese mâna pe doctorul Bengalici și îl pisa amarnic cu o chestiune de patologie internă, pe care o ridicase, așa, din chiar senin, și de care bietul medic nu știa cum să se mai scape, asfixiat de enormitățile ce auziau debitându-se asupra acestei teme.</p>
<p>Către orele nouă, caravana se afla sub Cruci, în valea de unde începe poteca bolovănoasă ce suie, costișiu, la Plescioare. Aici, întreaga companie se așeză pe iarbă, ca să răsufle, înainte de a începe ascensiunea, destul de dificilă. Damele profitară de ocazie, pentru a pune în regulă florile pe care le culeseseră, întocmind cu ele buchete enorme; iar domnii le ajutară să-și sporească colecția, adunându-le scânteii de munte, soi de siminoace, foarte decorative, ce creșteau în număr atât de mare încât acopereau tot câmpul, ca niște stele albe.</p>
<p>Urcarea se efectua cu oarecare greutate. Poteca, la început repede, era așternută cu pietre rotunde ce se rostogoleau sub picior și expuneau pe ascensioniști la dese poticneli. Damele găsiră în aceasta un motiv pentru a se așeza la fiecare pas, a reclama ajutor, a nu se urni din loc decât împinse și susținute. Elena Caponea, trupească și masivă, se agățase de locotenentul Francisc Vaja, pe care nu voia să-l mai slăbească, iar domnul, suflând, sărmanul și transpirând, o trăgea la deal din greu, ca pe o targă pe uscat. Aneta Minghiruș se așezase între căpitanul Toroș, care o preceda, și căpitanul Cenușe, care mergea după ea, amândoi încordându-și puterile pentru a o pune în mișcare, unul tragând-o de mâini, celălalt împingând-o de umeri. Emilia Oarcă ceruse sprijinul lui Rașcu, dar acesta, înalt și mălăieț cum era, în loc să-i fie de vreun folos, avea el însuși nevoie de a fi ajutat pentru a înainta. Bilureață își oferise serviciile domnișoarei Sevastiței Maghirescu, și aceasta nu atât pentru a-i înlesni urcatul, cât pentru a-i împuia urechile cu o chestiune de obstetrică chirurgicală, ce făcea pe biata moașă comunală să deschidă ochii mari, mirată de atâta erudițiune. Fetele lui Panțiru, urmate mereu de soții lor, suiau cum puteau, oprindu-se, din când în când, ca să respire, ca să-și aranjeze pe frunte frizetele, molipsite de sudoare, și ca să arunce câte un: "Oh! mon Dieu, que c'est difficile!", nevoind să-și mai aducă aminte de timpul, — nu așa de depărtat, — când, înainte de a se fi măritat, și pe când locuiau încă în sat, aveau obiceiul să urce coaste mult mai grele, fără să încerce cea mai mică incomoditate.</p>
<p>Cu încetul, poteca, mai lină și mai puțin abruptă, permise escursioniștilor să o urmeze cu mai multă ușurință. Ea i-a condus, câțiva pași, printr-o succesiune de alunișuri, de adăposturi de fag umbroase, de verzi poiene, alternând, în chip grațios, cu pâlcuri de pădure, și i-a scos, deodată, într-un loc deschis, așternut cu o iarbă scurtă și deasă, deasupra căreia, la aproximativ trei sute de pași, apărea muchia Plescioarelor, unde urmau să-și ia dejunul. Vederea țintei spre care, de aproape trei ore, tânjeau toate trudele lor le reînsufleți puterile. După o scurtă pauză, dame și bărbați își reluară suitul mai cu înviorare, și, la orele unsprezece precis, puneau cu toții piciorul pe culmea muntelui, termenal tuturor greutăților.</p>
</div>
<div type="chapter" n="12">
<p>XII.</p>
<p>Priveliștea din acel loc era splendidă.</p>
<p>Spre nord, sub un cer de un albastru profund, subțindu-se treptat, la extremități, până a deveni un liliachiu deschis, de o nuanță foarte delicată, apărea Peatra-lui-Craiu, în formă de ihtiosaur gigantic, cu capul îndreptat spre Rucăr, pe care voia, parcă, să-l îmbuce. Tot în partea aceea, dar mai la stânga, Păpușa, piramidă uriașă, își ascundea creștetul în norii ce se adunaseră deasupra ei, un ocean imens de aburi, cu suprapuneri de toate felurile, de la cenușiu închis până la alb ca fumul de praf de pușcă, de unde amenința să iasă o furtună. Pe urmă, la apus și la sud, linia neîntreruptă a Căpitanului, cu prelungirile lui, — Muntișorul, Preajma, Țefeleica, Măra, — închideau orizontul, nelăsând să se mai zărească, în acea direcție, decât crestele Iezerului, Bătrânei, Piscanului, Plaiului-lui-Pătru, ce dominau în fund, albăstriți de depărtare. De vale, Rucărul, vesel și curat, se resfăța la soare, cu casele sale albe și bine aliniate, cu Rîușorul său, închis între cheiuri de piatră frumos lucrate, cu Dîmbovița, acoperită de bușteni plutitori, cu șoseaua Cîmpulungului, ce-l tăia în două și se desfășura ca o panglică albă și întinsă.</p>
<p>șerpuindă, de la sud la nord între Pravăț și Muntele Sasului, cât puteai să vezi cu ochii.</p>
<p>Dar ceea ce constituia interesul acelui spectacol neîntrecut erau prăpăstiile de la spate, spre răsărit, formate de Cheia Dîmboviței, între Ghimbav și Plescioare. Din punctul unde se aflau excursioniștii noștri, ochiul îmbrățișa, cu spaimă, într-o adâncime vertiginoasă, un amestec de stânci, râpe, bolovani rostogoliți, surplombe, unele drepte și alunecoase, ca niște ziduri, altele atârnate în aer și menținute acolo printr-un miracol de echilibru, altele formând scobituri și terase ce se succedau neîntrerupt până în fundul abisului, unde, la câteva sutimi de metri, se zăreau petice din Dîmbovița, mari cât mâna, care licăreau, livide, în umbră. Dincolo de prăpastie, vederea era închisă de povârnișurile Purdelului, îmbrăcate într-o vegetație bogată și tăiate, ici și colo, de padine colosale, pe care buștenii centenari, ce păreau niște simple chibrituri, se coborau la vale.</p>
<p>— «Vai! exclamară fetele lui Panțiru, punându-și mânile la ochi, ce grozăvie!»</p>
<p>— «Aș vrea să știu ce s-ar alege de acela care ar cădea într-această prăpastie!» zise Aneta Minghirușcu spaimă.</p>
<p>— «Lucrul e lesne de închipuit, răspunse căpitan Toroș; pănă jos, el s-ar face piftie.»</p>
<p>— «Ce oroare!» murmură Emilia Oarcă și Sevastița Maghirescu.</p>
<p> — «Cheri, nu te apropia așa de margine! strigă Eleonora doctorului Bengalici, care întindea gâtul ca să vadă până în fund. N-ai auzit că abisul atrage!»</p>
<p>—  Ce-mi dați mie să mă cobor până în Dîmbovița?» întrebă locotenentul Francisc Vaja, prefăcându-se că-și ia avântul pentru a se arunca în gol.</p>
<p>— «Domnule Vaja! domnule Vaja! te rugăm, nu face copilării! repetară toate damele cu interes.</p>
<p>— De ce, cuconițelor? reluă acesta. Ce? credeți că e așa de greu cuiva a se duce până jos?.. Nu-i așa că lucrul e cu putință, măi băieți ? adăugă el, adresându-se către țăranii cari aduseseră desagele cu merindele.</p>
<p>— De domnule, știm și noi ? răspunseră aceștia ; cică sunt poteci pe care, ziua, ciobanii tulesc de vale ca să ia apă . .</p>
<p>"Trebuie să fie, fără îndoială!" confirmă Bilureață, intervenind. "Am citit," urmă el, alegându-și cuvintele și suflând ca o pereche de foi – ticul ce-i era obișnuit, mai ales când se pregătea să povestească ceva – "am citit despre prăpăstii cu mult mai adânci și mai periculoase... pe care omul, cu voință și inteligența superioară cu care natura l-a înzestrat, a reușit să le învingă cu succes. Chiar anul acesta, pe muntele Blanc, din Elveția;... pardon, din Franța;... ba, nu, mă înșel, din Italia, căci Savoia e italiană... chiar anul acesta, pe muntele Blanc..."</p>
<p>Foamea și nevoia de a-și reîntreține puterile îi făcură pe excursioniști să oprească să asculte mai departe povestea pe care judecătorul de pace se pregătea să le-o facă, și care promitea să fie nesfârșită, așa cum era tot ce ieșea din gura acestui magistrat. Astfel, ei se risipiră, cerând cu voce tare să li se aducă dejunul. Aneta Minghiruș, care mai fusese pe acolo, alese un loc sub un fag bătrân și umbros, un loc admirabil pentru popasul ce voiau să facă, un loc adăpostit de vânt și arșița soarelui, cu un orizont imens în fața lor. Ajutată de tovarășii săi, ea întinse o față de masă pe covorul de iarbă verde, unde colții de piatră ieșind din pământ simulau scaune naturale, pe care fiecare putea să se așeze pentru a mânca.</p>
<p>Între timp, țăranii aprinseseră un foc între două pietre, de care își aveau ușorul, și care, fără multă întârziere, dădu un bun jar, la căldura căruia puseră să se frigă doi purcei. Pe de altă parte, mâinile pricepute ale doamnelor scoaseră din dăsagi proviziile pe care le aduseseră și le așezară pe masă, unde, pentru niște stomacuri flămânde, făcură cel mai bun efect. Erau cutii cu sardele, pungi de hârtie cu măsline, ouă fierte, șuncă și salam de Sibiu, pui de rață și de găină, fripturi de Oncescu chiar în ziua aceea, coșuri și burdufuri cu brânză, pregătite pentru mămăliguța ce fierbea pe foc, un tort mare de ciocolată, cu bază de pandișpan, capodopera lui Nicu cofetarul, care-și pusese tot meșteșugul ca să-l înnobileze cât de bine. Adăugați la acestea purceii din frigare și ulcioarele cu vin, ce așteptau agățate de crăcile fagului, și se va vedea că fiecare avea cu ce să-și potolească foamea și setea cu prisosință.</p>
</div>
<div type="chapter" n="13">
<p>XIII.</p>
<p>La unsprezece și jumătate, lăutarii dădură semnalul dejunului, intonând, din instrumentele lor, un marș festiv. La auzul acestei invitații mult așteptate, oaspeții, care până atunci așteptaseră nerăbdători terminarea pregătirilor, alergară din toate părțile pentru a se așeza la masă. O sticlă cu țuică, trimisă mai înainte, de vale, pe Cheia, printr-un băiat de cioban, și ținută acolo până s-a răcit în apa ca gheața unui izvor, fu deschisă și împărțită celor ce-i făcură cea mai bună primire. Apoi, toți se așezară și începură să atace bucatele. Pofta lor era atât de mare încât, la început, nimeni nu avu curajul să scoată o singură vorbă. Puțin câte puțin însă, prima impresiune a foamei potolindu-se, fiecare își regăsi glasul, și limbile se desfăcurară, într-un concert asurzitor de voci, în care puteai să prinzi crâmpeie de fraze ca acestea:</p>
<p> — «Cheri, trece-mi, te rog, cutia cu sardelile ... Mersi și lămâea, s'il vous plait ...» </p>
<p>— «Ești bun, drăguță, să împingi șunca și în partea aceasta?..» </p>
<p>— «Domnule Cenușe, nițică sare, dacă nu te superi!..» </p>
<p>— «Ia fă vânt, nenișorule, ploscei ălia și spre mine!.. Uite, cucoanele vor să bea! ..»</p>
<p>— «Salamul ăsta, parol! nu e rău de loc. Mai dă-l puțin încoace, amice!..»</p>
<p>— «Dar bine, madam Cotoiu, numai cu măsline o să te saturi! Nu poftești și dumneata nițele mezeluri?..»</p>
<p>— «Întinde-ți paharul, domnișoară!.. Așa! Care din doamne mai dorește vin?..»</p>
<p>— «Pâine! pâine! mai tăiați pâine, căci s-a adus destulă, îmi pare!..»</p>
<p>— «Vă mărturisesc, doamnă, că de mult n-am mîncat cu atâta poftă !. .</p>
<p>— «Mă, Bălane, bagă de seamă la purcei. Dacă sunt răzbiți, ia-i de pe foc!..»</p>
<p>— «Madam Minghiruș, o aripă de pui, dacă vă face plăcere...»</p>
<p>— «Rățuștele acestea sunt delicioase! Dați-mi voie cuconiță, să vă mai dau un picior...»</p>
<p>— «Încă o bucățică de piept, madam Oarcă! N-aveți grijă,... o să vă rămână poftă și pentru celelalte ...»</p>
<p>Și așa mai departe.</p>
<p>Deodată, un țipăt se auzi.</p>
<p>— «Doctore ! doctore ’ ajutor!.. Uitați-vă! lui domnu Bilureață nu-i e bine!..»</p>
<p>Toate privirile se îndreptară, în acel moment, îngrijorate, spre partea de unde porneau aceste vorbe. Judecătorul de pace, într-adevăr, cu gura căscată, cu ochii întorși în sus, cu fața învinețită, făcea gesturi disperate cu mâinile, ca un om care se sufocă, iar vecina sa din dreapta, Sevastița Maghirescu, care dăduse alarma, se străduia să-i toarne vin cu paharul pe gât. El însă nu se lăsa, și, prin semne expresive, arăta că nu mai poate să înghită.</p>
<p>Ce se întâmplase? În timp ce toți erau ocupați să mănânce, fiecare având grijă de sine sau de cei de lângă el, Bilureață, așezat între moașa comunală și prietenul său Rașcu, se străduia, cu gura plină, să îi explice acestuia o descoperire de un imens interes, o cucerire a științei care avea, — zicea el, — să revoluționeze omenirea și pe care, fără a o spune, o citise de curând în Universul. Era vorba de teoria doctorului Metchnicoff asupra regenerării celulelor și prelungirii vieții omenești peste limitele ce i le-a fixat natura.</p>
<p>— «Prin întărirea microfagilor, explică Bilureață, prin puterea ce se va da acestor microbi apărători ai organismului de a se război avantajos cu fagocizii distrugători, degenerescența senilă va fi oprită în loc, iar celulele nobile ieșind învingătoare din luptă, slăbiciunile și suferințele bătrâneței vor fi pentru totdeauna înlăturate!...» </p>
<p>Zicând cuvintele sale, a făcut o opintire violentă pentru a da drumul, la vale, oului răscopt pe care, din distracție, îl băgase în gură și care nu putuse, până atunci, să îl strecoare împreună cu frazele profeției sale. Oul însă, îndărătnic, nu a vrut să meargă mai departe, ci, oprindu-se drept în gât, i-a tăiat vorba ca un cep ce se închide. Bilureață a început să gâfâie, iar domnișoara Maghirescu, speriată, a aruncat un țipăt care a deșteptat atenția tuturor.</p>
<p>Cazul era destul de grav, iar suferindul trebuia să fie ajutat în grabă. Pe de altă parte, doctorul Bengalici, care se afla la capătul celălalt al mesei, unde se ocupa să servească soția sa, întârzia să se ridice și să alerge la chemarea ce i se făcuse. Atunci, căpitanul Cenușe, care se găsea mai aproape, s-a ridicat de la locul său și, făcând semn celorlalți să nu se sperie, căci nu e nimic grav, s-a apropiat de judecătorul de pace și i-a aplicat un pumn așa de zdravăn în ceafă, în care poate intra și un pic din resentimentul pe care l-a păstrat din discuția de dimineață, încât oul a sărit ca un glonț din gura pacientului și a nimerit în pieptul doamnei Tarsița Pepenel care mânca în partea cealaltă. Bilureață, ușurat, i-a făcut un gest de mulțumire mântuitorului său, însă și-a frecat mult timp după aceea ceafa congestionată de lovitură și nu s-a putut opri să șoptească către amicul său Rașcu:</p>
<p>— «Ce mitocan ! Militarii ăștia sînt brutali chiar când voiesc să-ți facă bine! . .» </p>
</div>
<div type="chapter" n="14">
<p>XIV.</p>
<p>Dejunul, un moment întrerupt prin acest incident, și-a reluat animația și veselia de mai înainte. Acum, se serveau purceii, fripți cu meșteșug, unși cu saramură, ca să le trosnească șoriciul, așezați pe funduri de fag, pentru a putea fi tăiați bine. Toți au cinstit această friptură delicată, care în luna iulie nu poate fi mâncată cu gust decât în vârful muntelui. În același timp, paharele cu vin erau tot mai des umplute, amândouă fiind avantajos aprovizionate pentru a satisface dorințele tuturor, grație capacității lor semisferice, în care se înmagazinau câte o vadră și jumătate de licoare. Cu încetul, petrecerea căpăta conturul unui banchet vesel, la care doamnele participau fără să observe. Râsete, țipete, glume, apostrofări, jocuri de cuvinte cu înțeles ascuns, cântece, pornite din toate părțile, se încrucișau deasupra mesei, într-un zgomot pe care lăutarii, cu instrumentele lor, nu puteau să-l domine.</p>
<p>— «Domnișoară Mariuco, v-ați roșit ca o cireașă pârguită!...»</p>
<p>— «Eu, domnule? Mă mir, se vede că vă plac lămâile...».</p>
<p>— «Spre a putea obține o mică-ncurajare,</p> 
<p> O doamnă! eu, poetul, setos de ideal,</p>
<p> Aș merge pân-a-mi pune Pegazul în frigare</p> 
<p> Și v-aș servi, la masă, o aripă de cal ! . . .»</p>
<p>— «Bravo! bis! bis!..»</p>
<p>— «Ba de ce nu de coțofană? Unde-o mai găsiși și pe asta, nenișorule!..» </p>
<p>— «Ideea nu e urâtă. Păcat numai că am mai auzit-o undeva. . .»</p>
<p>— «Tra la la la ! Tra la la la! . .»</p>
<p>— «Madam Pepenel, când o să ne poftești la moșie ca să mai tragem un chef ca ăsta? . .»</p>
<p>— «Ba, nu, te rog, mai încoace! La Paștele cailor e prea departe.»</p>
<p>— «Cunoașteți cântecul cel nou din Constanța?</p>
<p>Noaptea, sub a ta fereastră,</p> 
<p>Sultano, Sultano,</p>
<p>Cînt-o pasăre prin iarbă,</p>
<p>Sultano, Sultano,</p>
<p>Și-acea pasăre măiastră,</p>
<p>Sultano, Sultano,</p>
<p>Are mustăți lungi și . . . barbă,</p> 
<p> Sultano, Sultano ! . . .</p>
<p>— «Ura!. . Trăiască armata română ! . . .»</p>
<p>— «Domnule Bilureață, de-ar fi limba omului cât a boului, ce-ar face cu dânsa?»</p>
<p>— «Frumoasă întrebare ! Ar vorbi toată ziua fără să ostenească. . .»</p>
<p>— «Eu cred, mai de grabă, că și-ar șterge nasul cu ea, ca să nu mai poarte batistă.»</p>
<p>— «Ha! ha! ha!»</p>
<p>Și celelalte.</p>
<p>Când fu însă la desert, — tortul lui Nicu cofetarul, adus neatins între două cartoane, — entuziasmul nu mai cunoștea margini. Paharele se ciocneau neîntrerupt, sănătățile se trăgeau la fiecare minut în toaste nesfârșite, unde nu era vorba decât de viața și fericirea doamnelor, a domnișoarelor și a familielor lor. În același timp, lipsa de jenă se accentua din ce în ce mai mult. Căpitanii Toroș și Cenușe asediau cu galanteriile lor bombastice pe Aneta Minghiruș, așezată între dânșii și fericită de sentimentele ce le inspira la amândoi.</p>
<p>— «De nu veneam în Rucăr ca să vă cunosc, aș fi putut zice că degeaba m-am născut!» declara unul.</p>
<p>—  Dacă soarta nu vă scotea în cale-mi ca să vă văd, viața mi-ar fi fost ca o noapte fără stele! asigura celălalt.</p>
<p>— «Sunteți un înger!...»</p>
<p>— «Păreți o divinitate!...»</p>
<p>— «Prin farmecul ce iese din persoana dumneavoastră, ați mișcat toate fibrele ființei mele!..»</p>
<p>— «Ați aprins, prin grația cu care sunteți înzestrată, un vulcan mistuitor în pieptu-mi! . .»</p>
<p>— «Madam!» </p>
<p>— «Doamnă!..»</p>
<p>Locotenentul Francisc Vaja nu se lăsa mai prejos. El se culcase pe spate, cu capul în genunchii Elenei Caponea, și îi făcea încet declarații, pe care aceasta părea că le respinge, punându-i constant palma peste gură, ca să-l oprească din repetarea lor, dar în realitate îl încuraja, deoarece îi oferea astfel ocazia să-i sărute mereu mâna. Rașcu, cu vocea sa înăbușită, declama Sevastiței Maghirescu, care îl asculta fără să înțeleagă, pasaje dintr-o disertație ținută, iarna trecută, într-un salon din capitală. Eleonora și Clotilda, aprinse la față, râdeau ca niște nebune de ceea ce le spunea Gabriel Rușescu, care, venit cu o săptămână înaintea lor și foarte la curent cu toate cancanurile locale, le povestea cronicile scandaloase ale Rucărului. Emilia Oarcă, pe de altă parte, se apropiase și schimba priviri dulci cu Mișu Voinea, căruia Bilureață îi explica efectele defrișării Argentinei asupra crizei banale ce bântuia piața. Singurele Rița Cotoiu și Tarsița Pepenel stăteau liniștite la locurile lor și-și vedeau de treabă. Cea dintâi era ocupată să sfârșească o cutie cu sardele ce rămăsese pe masă, iar cea de a doua își umplea buzunarele cu bucăți de pâine, mezeluri și friptură, pentru a le duce acasă copiilor și doicei.</p>
<p>La ora unu, se turnă, în paharele ce serviseră pentru vin, cafeaua, mai dinainte pregătită, adusă în sticle și încălzită numai la fața locului. Apoi, cu toții se sculară și se mutară în altă parte, spre a lăsa pe lăutari și pe țăranii de serviciu să se sature și ei din rămășițe. Atunci petrecerea luă o altă formă. Spre a digera mai bine, doctorul Bengalici și cumnatul său Irimescu-Răstoacă se trăseseră sub un alun umbros și se culcaseră pe iarbă, unde somnul nu întârziase să-i fure. Fetele lui Panțiru, soțiile lor, totdeauna pregătite cu câte un joc de cărți, pe care-l purtau în săculețul unde-și țineau pudra, oglinjioara și celelalte accesorii de toaletă, începuseră o partidă de maus, la care participau locotenentul Francisc Vaja, Elena</p>
<p>Caponea și Mișu Voinea. Rașcu, spre a-și arăta agilitatea, se suise într-un arbore, și, de acolo, ca de pe o catedră, își continua disertațiunea în auzul Sevastiței Maghirescu, care îl asculta cu admirațiune. Aneta Minghiruș se făcuse nevăzută, în curând urmată de Alexandru Toroș. Iar căpitan Cenușe, cam scrobit, din cauza cognacului ce consumase după cafea, scosese revolverul și trăgea la focuri, spre spaima lui Bilureață, care avea o frică teribilă de arme și care fugise la o mare depărtare, strigând și rugându-se de acolo să înceteze, căci îi vine rău.</p>
</div>
<div type="chapter" n="15">
<p>XV.</p>
<p>Către orele trei, se dă semnalul de plecare, și tabăra se ridică imediat. Țăranii ce aduseseră proviziunile se întoarseră pe unde veniseră, cu vasele în desăgi, iar domnii și doamnele, precedați de lăutari, o apucară pe culmea muntelui înainte. Acum, ne mai fiind nevoie de urcat, calea devenise de o frumusețe și varietate admirabilă, îndemnând la mers. Ea trecea prin poiene necosite, înconjurate de păduri de fag, unele verzi ca smaraldul și așternute cu o iarbă scurtă și deasă, altele zmălțate de flori de câmp, ce răspândeau un miros îmbătător. Pe alocuri, poteca se afunda sub bolți de verdeață, formate din crăci de alun împreunate, sub care soarele nu pătrundea niciodată. Alteori, ea scotea iarăși la luminiș, pe plaiul gol și neted, de unde ochiul îmbrățișa tot orizontul, cu splendida panoramă ce se desfășura înaintea lor. Excursioniștii erau încântați. Ei făceau dese popasuri, nu atât pentru a se odihni, căci nimeni nu se simțea obosit, cât pentru a prelungi plăcerea de a se afla în acele locuri fermecătoare. Damele cântau, bărbații se tăvăleau prin iarbă, Bilureață nu mai scotea o vorbă, Rașcu declama versuri. El își adusese aminte de o poezie a</p>
<p>amicului său Corneliu Morcovescu, poet nevropat, din speța desnădăjduiților, intitulată  Crize nervoase, și ceruse voie să o recite pentru a arăta, zicea el, —uitându-se la Sevastița Maghirescu, care, de bună seamă, îi căzuse cu tronc la inimă, — starea sufletească a unui om căruia îi lipsește liniștea interioară.</p>
<p>—«Dacă nu e ceva vesel, nu ne-o mai spune, protesta căpitan Cenușe ; azi, nu suntem dispuși a auzi lucruri triste. . .»</p>
<p>— «Ba, da! întâmpina moașa comunală; aceasta va întrerupe puțin monotonia prea deplinei noastre mulțumiri!..»</p>
<p>— «Ba, nu!»</p>
<p>— «Ba, da!»</p>
<p>Însfârșit, se decise ca Rașcu să-și spue versurile. El luă poza galeșă și inspirată ce-i era obișnuită în asemenea împrejurări, și, cu glasu-i cel mai plângător, începu astfel:</p>
<p>— «Am, pe rând, ore de pace și de-o dulce transportare</p>
<p>Precum am ore funeste de desgust și disperare!</p>
<p>Firea mea dezordonată mă silește ca să cad,</p>
<p>Când în valuri de mâhnire, când în cel mai pur extaz!. . .</p>
<p>— Hâm! întrerupse căpitan Cenușe, tușind în chip demonstrativ.</p>
<p>Rașcu se opri un moment, cam turburat; apoi, văzând că ceilalți ascultă, reluă mai cu curaj:</p>
<p>— «Uneori, lăsându-mi gândul să se plimbe-n liniștire,</p> 
<p>Mă afund în adânci visuri și în mii de suvenire,</p>
<p>Ca pilotul ce măsoară al abisurilor fund</p>
<p>Și-și încrede viața măref și curentului profund.</p>
<p>Alteori, încruntând ochii, caut, parcă, o ființă</p>
<p>Ca s-o fac răspunzătoare de nespusa-mi suferință,</p>
<p>Sau, ironic, dinainte-mi chem pe însu-și Dumnezeu</p>
<p>Voind, parcă, să-l acoper cu întreg disprețul meu!..</p>
<p>— «Dă-i pace! întrerupse iarăși Cenușe; sărmanul e nevinovat! ...»</p>
<p>Rașcu continuă, fără să pară că bagă de seamă :</p>
<p>— «Atunci, sumbru, mut și palid de necaz și de oroare,</p> 
<p>Aș voi să pierd pământul de sub slabele-mi picioare,</p>
<p>Să rup pânza mișcătoare a zburdalnicilor nori</p> 
<p>Și să vărs potopul groaznic peste vilii muritori!</p>
<p>Aș voi, sub boldul aprig al durerilor supreme,</p>
<p>Să ating cu a mea mînă înălțimile extreme,</p>
<p>Și, de toată omenirea blestemat și huiduit,</p>
<p>Să mă simț pierind cu dânsa în imensul infinit! ...</p>
<p>— «Aoleo! mai încet! întrerupse pentru a treia oară Cenușe. Dar ce ți-a făcut biata omenire, nenișorule, de-i porți gânduri așa de rele!...»</p>
<p>Rașcu, fără să asculte, urmă în culmea inspirației:</p>
<p>—«Câte-odată, cer tumultul și a trâmbițelor voce,</p> <p>Provocând războiul crâncen, orb, infam, infect, atroce;</p>
<p>Vreau să văd curgând șiroae de un sânge omucid</p>
<p>Și scheletul morții, noaptea, stînd fantastic și livid!</p>
<p>Oh! ce geniu mă va duce pe câmpia de urgie!</p> 
<p>Acolo s-ar stinge numai ne-mpăcata mea mânie,</p>
<p>Și-n concertul de durere ascuțit și monoton,</p>
<p>Privind moartea cum cosește, aș striga: O Lord Byron !..»</p>
<p>— «Amin! exclamă Cenușe, respirând din adânc,  cu afectațiune.</p>
<p>— «Bravo! strigă Sevastița Maghirescu, bătând din amândouă palme.</p>
<p>— «Cam exagerat! încheie Bilureață, care găsi ocazia, demult pândită, de a începe o discuție nesfîrșită asupra rătăcirilor la care sunt expuși poeții din cauza imaginației lor prea vii.</p>
</div>
<div type="chapter" n="16">
<p>XVI.</p>
<p>Acum, excursioniștii sosiseră la extremitatea culmii pe care umblaseră până atunci, și, cu tot felul de jocuri și de nebunii, — sărind, alergând, luându-se la întrecere,— începuseră să coboare clina dulce ce se varsă în șosea. Aici, un fermecător spectacol le izbi, deodată, privirile și-i țintui locului, câteva momente, ca să-l admire.</p>
<p>La picioarele lor, la o mare adâncime, se deschidea, regulată și rotundă, ca un cerc de verdeață, încântătoarea vale unde Dîmbovicioara se varsă în Dîmbovița, loc poetic, închis din toate părțile de munți înalți. La dreapta, pe primul plan, domina Ghimbavul, acoperit de păduri, aruncând în împrejurimi umbra sa imensă, de o întunecime verde. După el, în față, — dar mult mai departe, se vedeau muntele Zăbavă și Crobu, cel dintâi negru de vegetația ce-l acoperea, cel de-al doilea alb ca un perete bătut de soare. Mai la stânga, Sânt-Ilie străpungea cerul cu crestele-i ascuțite. Veneau apoi muntele Sasului, ierbos, presărat cu buchete de brazi, încins, ca de o panglică, de șoseaua națională, care-i urca pantele, formând mii de cotișuri, și</p>
<p>Giuvala ce se prelungește până la graniță, unde se zărea, lucind, vama, cu învelișul său de tinichea roșie. În sfârșit, pe stânga de tot, apărea masa sumbră a Petricichii, precedată de Plaiul și de Plăicul, în pântecele cărora se deschidea intrarea Dîmbovicioarei.</p>
<p>— «Frumoasă poziție mai are și satul acesta!» exclamă doctorul Bengalici, întinzând mâna spre Podul-Dîmboviței, cătun de vreo douăzeci de case, într-o poziție pitorească, la capătul podului pe care trece șoseaua ce duce la fruntarie.</p>
<p>— «Într-adevăr! aprobă căpitan Toroș. Și ce împrejurimi neîntrecute! Ia priviți, mă rog, la livezile acelea de fân, verzi și vesele, ce se coboară până la gârlă! Fără voie, ele îți dau ideea unui rai pământesc. Vă mărturisesc că, în viața mea, n-am văzut altele mai frumoase. .»</p>
<p>— «Dacă ar fi satul mai mare, reluă doctorul Bengalici, și ar avea mijloace mai multe, ar putea să fie locuit, cu preferință, de bolnavii ce vin să-și caute plămânii la munte. Poziția-i avantajoasă, într-o localitate sănătoasă, închisă din toate părțile și adăpostită în contra curentilor, îi dă superioritate chiar asupra Rucărului... Cu puțină cheltuială, ce frumos sanatoriu s-ar putea face în acest loc!»</p>
<p>— «Unde mai pui, adause căpitan Cenușe, că sexul frumos lipsind, leacul bolnavilor ar fi asigurat, ei ne mai având a se teme de ispită.»</p>
<p>— «Domnule Cenușe! protestară într-un glas damele scandalizate; o ! domnule Cenușe !. .»</p>
<p>— «Aveți o idee rea despre femei!» declară Elena Caponea, zîmbind.</p>
<p>— «Sunteți un răutăcios!»  urmă Emilia Oarcă, cu o severitate prefăcută.</p>
<p>— Și, drept pedeapsă, ați merita să vă gonim din societatea noastră!» încheie Aneta Minghiruș, privindu-l pe sub gene.</p>
<p>Căpitan Cenușe, simțitor mai cu seamă la această ultimă amenințare, căută să se scuze cum putu; apoi, —râzând, glumind, chiuind, — întreaga companie făcu la stânga, și, pe poteca din Valea-după-Peatră, ce taie prin fânețuri, -o apucă spre peștera din Brădițel, situată la vreo doi kilometri de acolo.</p>
</div>
<div type="chapter" n="17">
<p>XVII.</p>
<p>Pe la orele cinci și jumătate, excursioniștii se aflau în fața locului ales ca țintă a excursiunii lor. Căpitanul Cenușe, care mergea înainte și sosise primul, se opri pe terasa superioară, acoperită cu bolovani rostogoliți și pe jumătate îngropați, ce precede peștera. El se uită câtva timp cu atenție la intrarea acesteia, care are, după cum știu toți cei ce au văzut-o, o formă extravagantă, impudică, de necrezut. Apoi, după ce-și făcu semnul crucii, izbucni într-un râs zgomotos, ce grăbi pasul tovarășilor săi, curioși să vadă de unde provine atâta veselie.</p>
<p>— «Maică Luminată!», zicea el, svârcolindu-se, «ce-o mai fi și asta! Ha! ha! ha! Mari mai îți sunt minunile, Doamne! Domnule Bilureață», adăugă el, văzând pe judecătorul de pace alergând spre dânsul, «dar nu ți-a fost silă, — căci ideea numai în capul dumitale a putut să nască, — să aduci cucoanele ca să vadă comedia asta!»</p>
<p>Bilureață și cei ce urmau după dânsul nu pricepură, la început, ce voia să zică. Ei se apropiară și</p>
<p>Ei se apropiară și căutară din ochi lucrul ce provoca ilaritatea căpitanului. Pe urmă, după ce înțeleseră despre ce era vorba, fiecare, după felul și temperamentul său propriu, făcu haz la rândul său sau își plecă capul, silindu-se să întoarcă atenția aiurea.</p>
<p>— «Eu? protestă Bilureață; te înșeli! Pe onoare îți jur că, pentru prima oară, pui piciorul în locurile acestea!»</p>
<p>— «Șt! strigă doctorul Bengalici, care sosise și el; să o lăsăm încurcată! Nu vedeți că damele ne observă!..»</p>
<p>Acestea, în adevăr, auziseră, și, printr-o repede privire, își dăduseră seama de ceea ce se petrecea. Unele roșiră, altele râseră pe înfundate, altele se făcură că nu pricep.</p>
<p>— «Înainte de a vizita peștera, să ne oprim puțin! propuse Eleonora. Eu una, declar că sunt toute en nage, și nu aș vrea să răcesc, intrând asudată într-o temperatură ca cea de acolo...»</p>
<p>Propunerea fu numai decât primită, și întreaga companie se așeză pe colții din fața peșterei, acoperiți cu acea rugină vegetală ce vremea depune pe pietre și le dă o așa de pitorească înfățișare.</p>
<p>Un moment toți stătură tăcuți și admirară. Decorul, în adevăr, nu era banal și merita să fie luat în seamă.</p>
<p>Dinaintea lor, la răsărit, de formă semicirculară, ca o absidă, sprijinită, în dreapta și în stânga, pe contraforturi ce păreau niște adevărate coloane, se ridica blocul de piatră în care peștera a fost săpată de natură. De o nuanță generală cenușie, pe alocuri brăzdată cu alb, bătând în gălbui, această stâncă este cu totul goală și abruptă. Pe vârful său numai, la o mare înălțime, se zărește puțină vegetație și câțiva arbori care îi pun pe creștet ca un fel de coroană de verdeață. În partea cealaltă, la apus, apăreau, într-o succesiune nesfârșită de văi și de dealuri, contopite prin depărtare, astfel că ai fi crezut că formează un tot neîntrerupt, Măguricea și Măgura, cu livezile lor paradisiace, încadrate de păduri de fag; Plaiul-lui-Maldăr, acoperit cu finețe, ce se înalță mereu spre înălțimi; Dobriașul, cu cocoașa-i ierboasă, închizând orizontul. La sud, se desfășura Căpitanul, apoi Pravățul, în fine Valea Dîmboviței, cu biserica din Dragoslavele, a cărei turlă de tinichea albă lucea la soare. Iar în vale, sub nestrăbătuta perdea de frunze, care se interpunea înaintea ochilor, se simțea, fără a se vedea totuși, Râușorul ce își gonește vecinic undele de cristal pe o albie de pietre rotunde, și Rucărul ce palpită, în apropiere, într-un flux de viață și de mișcare.</p>
<p>— «Fericit petic de pământ mai e și localitatea aceasta!» exclamă căpitan Toroș, scoțându-și chipiul și ștergându-și fruntea de sudoare. «Încotro te întorci, încotro îți plimbi ochii, trebuie să dai de un spectacol nou, deosebit de cel pe care l-ai văzut cu un moment mai înainte, însă tot atât de frumos și de interesant ca și acela, și pe care cel ce te așteaptă în urmă te face să-l uiți imediat! Uite! Valea aceasta, ai crede că nu are nimic atrăgător în ea. Cu toate acestea, ce liniște și armonie! Ce pervaz admirabil îi fac împrejurimile ei, de care nu te poți sătura! Despre mine, adaugă el, uitându-se la Aneta Minghiruș, care se roșea de plăcere, dacă aș fi fost pe aici înainte de a îmbrăca uniforma, nu m-aș mai fi făcut militar, ci, luând meseria de sihastru, m-aș fi închis în peștera aceea și mi-aș fi petrecut restul zilelor acolo!»</p>
<p>— «Asta o cred și eu, întrerupse cu maliție Cenușe ; mai ales dacă peștera ar fi fost după cum se arată, iar nu de piatră...»</p>
<p>— «Cristiane, te-ai emancipat de tot! șopti Toroș, trăgându-1 de mînecă ; mai ține-ți gura! nu vezi că vorbești prostii ! . .»</p>
<p>Damele plecară ochii.</p>
<p>— «Drept să spui, mie unuia nu mi-ar fi convenit una ca aceasta! declară Bilureață, răspunzând cuvintelor dintâi ale căpitanului Toroș. Oricât de admirator al naturei ar fi cineva, eu nu înțeleg ca el să primească a-și trece, de bună voie, viața în singurătate, fără un al doilea om cu care să poată schimba măcar o vorbă!»</p>
<p>— «O ! despre dumneata, e altceva ? replică Cenușe. Pentru dumneata ar fi făcut mai de grabă o lavră jidovească, unde, de dimineața până seara, nu se aude decât vuiet și flecărie!»</p>
<p>— «Și apoi cine-ți spune că ai fi fost așa de singur? adăogă Aneta Minghiruș, înapoind căpitanului Toroș privirea ce-i adresase cu un moment mai înainte.  De unde știi că nu s-ar fi găsit nimeni care să vie spre a-ți ține de urât!..»</p>
<p>Această declarație, în gura unei femei măritate, făcu efectul unei dușe de apă rece. Damele, cam jenate, se făcură că nu aud și vorbiră de altceva. Emilia Oarcă, care crăpa de gelozie, exclamă deodată:</p>
<p>— Dar știți că vremea trece și că ar trebui să ne mișcăm! Haideți, ca să nu ne apuce noaptea pe aici!..»</p>
<p>Ei se ridicară. Rîța Cotoiu, care purta într-un paneraș de papură un pachet cu lumânări de ceară, dăduse fiecăruia câte una spre a se lumina în întuneric. Pe urmă, cu toții urcară repedele povârniș ce duce la gura peșterii și intrară grămadă înăuntru.</p>
</div>
<div type="chapter" n="18">
<p>XVIII.</p>
<p>Drumul, în interior, e greu și alunecos, și peste tot locul presărat cu fragmente de piatră, pe care piciorul calcă cu anevoință. El se afundă, cotind, între pereți de calcar alb, ce simulează o ogivă, și devine, cu cât înaintezi, din ce în ce mai strâmt, pănă ajunge să nu mai lase trecere decât unui singur om de front.</p>
<p>Excursioniștii, luminați de făcliile de ceară pe care le aprinseseră, mergeau încet, oprindu-se la fiecare moment să ia seama la soiul de coridor prin care erau nevoiți să se strecoare; să citească inscripțiunile, — unele săpate cu briceagul, altele scrise cu creionul, cu cărbunele sau cu mucul de lumânare, — cu care vizitatorii de mai înainte acoperiseră pereții peșterei, pentru a pune, alături de ale acelora, propriile lor semnături, spre a-și constata prezența în acel loc.</p>
<p>— «Bine trebuie să fi cunoscut femeile omul care a scris versurile acestea! strigă de odată Rașcu, luminând cu feștila sa un distic săpat cu fierul în piatră.</p>
<p>Apoi, cu glasu-i cel mai miorlăit, citi în auzul tutulor următoarea apoftegmă rimată:</p>
<p>Lauda e pașaportul cel mai sigur, dacă vrei</p>
<p>Să obții cu înlesnire inima unei femei ! . .</p>
<p>Damele făcură un gest de denegare</p>
<p>- «Vai ! domnule Rașcu, zise Sevastița Maghirescu, luând apărarea sexului său, dar știi că nu ești galant de loc și că ai o rea opiniune despre noi!..»</p>
<p>«Eu, domnișoară? Vă cer iertare. Am, dimpotrivă, opiniunea cea mai bună. N-am făcut decât să citesc ceea ce de altul a fost scris ...»</p>
<p>— «Atunci, pentru ce susții că gluma domnului aceluia e adevărată?»</p>
<p>«N-am spus aceasta cu rea intenție, îngână Rașcu încurcat. Poate că nu m-am exprimat destul de bine. În orice caz, dacă am zis astfel, am greșit.</p>
<p>«Mă unesc și eu cu domnișoara ca să afirm că cele scrise acolo sunt minciună curată», strigă căpitan Cenușe, amestecându-se în vorbă și uitându-se la Aneta Minghiruș, care mergea între el și căpitanul Toroș și care, în timpul zilei, păruse a da, după cum am văzut, netăgăduite dovezi de preferință pentru acesta din urmă. Cunosc, în adevăr, femei, pe care toate laudele și lingușelile din lume le lasă reci și indiferente... Vorbesc din experiență», adăugă el mai apăsat. «De aceea găsesc că cu mult mai bine a înemerit-o acela care a scris, colo, pe piatra asta, următoarea reflexiune, care poate să fie o exclamație ironică și, în același timp, un țipăt de durere:</p>
<p>Te uitai în altă parte mai dispusă, mai cu plac</p>
<p>Și mă dăduși cu chipul ăsta în amor un bobârnac!</p>
<p>Aneta Minghiruș simți lovitura, însă, fiindcă ținea la amiciția ambilor săi adoratori, plecă ochii fără să zică un cuvânt. Ceilalți surâseră cu discreție. Emilia Oarcă, singură, care nu putea să sufere pe rivala sa și voia să-și răzbune de succesele ce le avusese în timpul zilei, nu se sfii de a face haz pe față.</p>
<p>— «Ha! ha! ha! Dar unde o găsiți, căpitane, așa de înnemerită!» zise ea, râzând. «Parcă ai avut-o pregătită de mai înainte! Da!», urmă ea, plimbându-și lumânarea pe pereți, «peștera aceasta, cu inscripțiile ei, e un repertoriu de adevăruri. Ia să mai căutăm, să vedem ce ne mai spune!..»</p>
<p>Apoi, după un moment, adresându-se către doctorul Bengalici, care se afla în spatele ei, urmat de nevastă și de cumnatele sale, îi zise:</p>
<p>— «Doctore, ascultă ce a scris o mână de bun cunoscător, și... mărturisește că nu s-a înșelat:</p>
<p>Dacă duhovnicul știe sufletul unei femei,</p>
<p>Medicul mai bine încă știe corporalul ei!..</p>
<p>Eleonora interveni. Ea luă familiaritatea Emiliei Oarcă, pe care o cunoștea cu moravuri ușoare, drept o provocare la desfrâu adresată soțului său, și, cam supărată:</p>
<p>— «Nu uita, madam Oarcă, să citești și pe aceasta!» exclamă dânsa, arătând, pe un colț de stâncă, următoarea inscripție, scrisă cu litere groase:</p>
<p>Vai! ce rea mai este lumea, ce plină de nedreptate</p>
<p>În loc de inimă, zice că ai un ceasornic ce bate!</p>
<p>— «Aferim!» strigă Aneta Minghiruș, aplaudând din palme, răzbunată.</p>
<p>Emilia Oarcă se uită rău la ele și voia să replice, însă, simțind că nimeni nu-i va lua partea, se stăpâni. Ea se mulțumi numai a murmura între dinți, adresându-se către doamna Pepenel, care era alături de dânsa:</p>
<p>— «Mai! dar grozave s-au mai făcut fetele astea de țăran, de când au dat cu nasul prin București! O auziți pe Petra lui moș Ghică Panțiru cum i-a sărit țandăra! Parcă numai bărbatul său ar fi pe pământ și parcă lumea nu s-ar gândi decât numai la dânsul, mânca-și-l-ar copt!..»</p>
<p>În timpul acela, locotenentul Francisc Vaja, care mergea, însoțit de Elena Caponea, în capul convoiului, sosise la extremitatea coridorului, la locul cel mai strâmt, unde galeria părea că se termină. O deschizătură prin care abia putea să treacă un om exista în acel loc, dând intrare într-o a doua excavațiune, largă și spațioasă, ce constituia peștera cea adevărată. Deasupra acelei intrări, un bloc de piatră enorm, pe jumătate deslipit, sta atârnat și amenințător, gata să cadă la fiecare minut.</p>
<p>Elena Caponea își opri ochii pe dânsul.</p>
<p>— «Domnule Vaja, zise ea, dându-se înapoi, eu nu merg mai departe! Nu vezi bolovanul ăla cum se clatină? Mi-e frică să nu ne pice pe cap...»</p>
<p>— «Fii pe pace, doamnă, răspunse Vaja, făcându-i curaj. Acel pietroi e acolo de când lumea și va sta tot în locul acela până la sfârșitul pământului. Deși pare desprins, el face una cu peretele și nimeni nu-i poate desprinde din el...»</p>
<p>Zicând aceste vorbe, el se plecă puțin și trecu înainte, urmat de tovarășa sa și, după dânsa, de întreaga ceată.</p>
<p>Subterana în care intraseră era impunătoare. Ea</p> 
<p>avea forma rotundă a unui fund de cuptor, era înaltă și boltită ca o cupolă și ocupa un mare spațiu. Din loc în loc, galerii se deschideau în întuneric și se afundau sub pământ, unele strâmte și dificile, de nu se putea pătrunde în ele decât pe bârnă, altele largi și comode, pe care se circula cu înlesnire. Toate însă erau relativ scurte și se sfârșeau brusc la o mică depărtare de locul de unde își luau naștere. Pereții lor, ca și ai peșterei centrale, erau acoperiți cu felurimi de inscripții, de numiri, de date, ce formau, prin numărul lor, pete negre pe albul calcaros al stâncii.</p>
<p>— «Brrr! zise Bilureață, intrând; iată un loc unde nu mi-ar plăcea să-mi trec viața!... În timpul troglodiților, peștera aceasta trebuie să fi fost locuită. Ba mă prind chiar că, dacă am căuta bine, am găsi încă arme de cremene îngropate în ea... Curioși oameni erau și troglodiții aceia!..»</p>
<p>Apoi, cuprins de mâncărimea ce-i era obișnuită de a face, la orice ocazie, etalaj de erudiție, căută din ochi pe cine ar putea prinde pentru a-i face un mic curs de sociologie preistorică. Alegerea sa căzu pe moașa comunală, care singură îl asculta cu răbdare.</p>
<p>— «Știți cine erau troglodiții, domnișoară?»</p>
<p>— «Nu, domnule; pentru întâia oară aud acest nume!»</p>
<p>— «Atunci, dacă îmi dați voie...»</p>
<p>— «Ba, asta nu!» întrerupse căpitan Cenușe, apropiindu-se. «Am venit aici pentru altceva decât pentru a asculta lecții... Domnișoară», adăugă el, lăsând cu gura căscată pe judecătorul de pace, care începu să cîrtească, «dar încet, contra tiraniei militărești», și atrăgând pe Sevastița Maghirescu spre fundul peșterei, «poți să citești ce e scris acolo, căci ai ochi mai buni decât ai mei?..»</p>
<p>El făcea aceasta tot în ciuda Anetei Minghiruș, care se ținea nedeslipită de Alexandru Toroș.</p>
<p>Moașa comunală ridică mâna și citi cu glas tare:</p>
<p>«Mă iubiși până se stinse, arzând, mica-mi lumânare:</p>
<p>De ce nu mi-ai dat-o, Doamne, de un cot măcar de mare!»</p>
<p>Aneta Minghiruș își mușcă buzele.</p>
<p>— «Ești răutăcios, domnule căpitane», murmură ea, uitându-se lung la dânsul.</p>
<p>— «Eu, doamnă? Dar ce am zis, săracul de mine, care să vă displacă? N’am deschis măcar gura!»</p>
<p>— «Da, dar ai ales intenționat acea inscripție, și intenția face totul.»</p>
<p>— «Vă cer iertare. Dacă ar fi fost să aleg, aș fi preferat pe aceasta, care mi se pare mai adevărată.»</p>
<p>Și, ridicând, la rândul său, lumânarea, citi aceste versuri:</p>
<p>«Când, ca să-i obții iubirea, totul este imposibil,</p>
<p>Refuzul ce înghiți, de sigur, e hapul cel mai teribil.»</p>
<p>— «De ce nu pe aceasta?» întrerupse și Aneta Minghiruș, citind și ea, triumfătoare:</p>
<p>«Nu mai ești ca altă dată; îți iei aerul solemn;</p>
<p>Nu mă mai râzi, ci stai pe gânduri: ești amorezat pe semne!»</p>
<p>Amândoi făcură haz, și pacea se restabili, astfel, între ei.</p>
<p>Ceilalți excursioniști, impresionați de elasticitatea cu care unele inscripțiuni se adaptau la toate situațiile, se puseră să caute și să citească și ei altele noi, de preferință pe cele în versuri.</p>
<p>Alexandru Toroș, ca să se arate galant, declamă cu patos acest catren, săpat cu briceagul în piatră:</p>
<p>«Simțeam că ceva mă arde. Plin de spaimă, mă-ntorsei</p>
<p>Să văd ce mă dogoraște, și ce văzui? Ochii ei!</p>
<p>Ochii ei știu sentimente amoroase să provoace,</p>
<p>Căci aruncă pe sub gene câte-un dulce vino 'ncoace!»</p>
<p>— «Hm?» făcu Emilia Oarcă, care nu putea să uite scena de mai devreme.</p>
<p>Nimeni însă nu dădu atenție la această exclamație, și jocul continuă, fiecare alegându-și inscripția ce i se părea mai potrivită.</p>
<p>Francisc Vaja, gândindu-se, desigur, la Ștefan Caponea care își vedea liniștit de varnițe, pe când nevastă-sa petrecea atât de bine, citi:</p>
<p>Gândești că bărbatu-i glumă, că nu-i decât o păpușă,</p>
<p>Și, când colo, el nu poate, de înalt, să intre pe ușă!</p>
<p>Rașcu, îndreptând către Sevastița Maghirescu niște ochi de șalău leșinat :</p>
<p>Regretul d-o tinerețe scursă fără desmierdare</p> 
<p>E sfâșietor adesea ca o neagră remușcare!</p>
<p>Gabriel Rușescu, desemnând cu coada ochiului pe Bilureață :</p>
<p>Sunt mulți care iubesc urâte. Acest straniu sentiment</p> 
<p>Vine din compătimire, fiind un devotament.</p>
<p>Mișu Voinea :</p>
<p>În amor dificultatea stă într-un fir de ață;</p>
<p>Când s-a rupt odată firul, deapănă și te răsfață!</p>
<p>Doctorul Bengalici :</p>
<p>Dacă am scoate toată vremea consfințită la amor,</p>
<p>Viața ni s-ar părea, poate, de un gol omorâtor.</p>
<p>Irimescu Răstoacă :</p>
<p>Toți îți zic că ești urâtă, căci toți știu că mă iubești.</p> 
<p>De i-ai iubi, ar întoarce-o, zicând : ce frumoasă ești!</p>
<p>În fine Bilureață, care îndemnat de exemplul celorlalți, își plimba și el mucul de lumânare pe pereți :</p>
<p>Bună e, nu zic, plăcinta cu mere, dar mai cu haz</p>
<p>Și mai nostimă îmi pare că e plăcinta cu praz!</p>
<p>Acest ultim distic stârni o adevărată furtună de veselie.</p>
<p>«Bravo, domnule Bilureață! bis! bis! A dumitale e mai frumoasă decât toate ! strigară cu toții într-un glas.</p>
<p>Judecătorul de pace, ametit de acea manifestație, la care nu se așteptase, nu știa cum să mai se sustragă ovațiunilor ce i se făceau, și care, cu încetul, se transformaseră într-o adevărată cicală. Cu multă greutate, el reuși să obțină cuvântul.</p>
<p>— «Doamnelor și domnilor, zise el cu cel mai convingător accent, am vizitat peștera, după cum ne propusesem, și, până aici, ne-am îndeplinit programul cu punctualitate. Nu credeți însă că a sosit timpul să ne retragem ? Iată, s-au făcut ceasurile 7, și, de acum încolo, are să se însereze! Eu unul, buna seara! vă declar că nu mai stau un minut în acest loc!..»</p>
<p>Vorbind astfel, el se îndreptă spre ieșire, trecu pe sub bolovanul de deasupra deschizăturii ce ducea afară și o apucă pe coridor înainte. Rașcu, Gabriel Rușescu, Rîță Cotoiu, Tarsița Pepenel și Sevastița Maghirescu, care doreau și ei să iasă mai repede, se luară după el. Ceilalți rămaseră în peșteră, rechiemându-l,</p>
<p>apostrofându-l, huiduindu-l, râzând și făcând un sgomot infernal.</p>
<p>În momentul acela, căpitanul Cenușe avu ideea unei urâte glume. El știa frica lui Bilureață de armele de foc, și, pentru a-l speria, alergă după el, strigându-i de departe să stea, să se întoarcă spre a cere iertare doamnelor că le-a părăsit, căci, cine știe, îl împușca. Bilureață, în loc să asculte, își grăbi, dimpotrivă, pasul. Atunci Cenușe, rău inspirat, își scoase revolverul și, fără să se gândească la ce putea să se întâmple, trase, în aer, trei focuri, unul după altul.</p>
</div>
<div type="chapter" n="19">
<p>XIX.</p>
<p>Este peste putință a se descrie efectul acelor detunături în peșteră. Un lung bubuit, ca glasul formidabil al tunetului în timp de furtună, zguduie deodată toți pereții, prelungit și exagerat de ecoul sonor al bolților. Pământul se mișcă ca într-un cutremur, iar muntele păru că se surpă. Surprinși, neștiind ce se întâmplă, speologii rămași înăuntru rămase ca trăsniti de spaimă. Unii îngenunchează, încercând să se roage, alții se aruncă cu fețele în jos, crezând că ceasul lor din urmă sosise, în același timp, bucăți de piatră, desprinse din tavan, începură să cadă, pe când bolovanul cel mare de la intrare se prăbuși deodată, astupând orice comunicare, zidind, pentru a zice astfel, pe cei rămași înăuntru.</p>
<p>Bilureață și cei care, împreună cu dânsul, se aflau pe coridorul exterior, stătură locului câteva minute, neîndrăznind să facă o mișcare. După ce însă vuietul se potoli, ei își reluară mersul, și, dibuind prin întuneric, căci luminile le se stinseseră, atinseră gura peșterei.</p>
<p>Atunci numai, când se văzură afară, emoția pericolului de care scăpaseră izbucni cu o violență nespusă. Ei plângeau, se îmbrățișau, mulțumeau lui Dumnezeu că s-au ales numai cu spaima și că nu li s-a întâmplat alt nimic. Pe urmă, aducându-și aminte de tovarășii lor rămași în peșteră, reîncepeau să plângă și să se vaită, întrebându-se cum să facă pentru a le veni în ajutor, pentru a-i scăpa, dacă lucrul mai era cu putință. Ei se apropiară de gura peșterei, însă nimeni, după cele întâmplate, nu îndrăzni să mai pătrundă înăuntru.</p>
<p>Căpitanul Cenușe, care apucase să treacă pragul fatal în momentul catastrofei și ieșise cu ceilalți afară, părea disperat de nenorocirea pe care o cauzase și nu vorbea decât să se pedepsească singur, trăgându-și un glonț în cap. El își examinase chiar revolverul în acest scop, însă constatase, — cu regret, zicea el, — că nu mai avea cartușe, deoarece cele trei pe care le slobozise erau ultimele ce-i rămâneau. El se resemnase, deci, să trăiască. Când fu vorba, totuși, să reintre în peșteră pentru a vedea ce soartă avuseseră soții săi, închiși acolo din greșeala lui, instinctul de conservare vorbi așa de puternic într-insul, încât nu-i permise să facă decât câțiva pași în întuneric. El se mărgini a striga de la intrare, a chema, a întreba pe cei dinăuntru unde sunt și ce fac. Nimeni nu răspunse. Mai rău decât atât: sunetul vocii lui, unit cu al soților săi de afară, care se apropiaseră și se întreceau să facă larma cât de mare pentru a fi auziți și a provoca un răspuns, produse o nouă comotionare a aerului în acel loc închis. Fragmente de piatră, desprinse deja prin detunătura anterioară, se deslipiră din tavan și din pereți și începură să cadă cu sgomot, ceea ce îi făcu pe toți să o ia la fugă, parcă muntele s-ar fi dărâmat peste ei.</p>
<p>Atunci căpitanul Cenușe și cei scăpați împreună cu dânsul, văzând că singuri nu pot fi de niciun folos, se gândiră să trimită în Rucăr după ajutor. Rîța Cotoiu, care era din localitate și cunoștea cărări care prescurtau considerabil drumul, se oferi să facă acest serviciu. Ea plecă însoțită de Bilureață și de Tarsița Pepenel, nerăbdătoare să-și vadă copiii. Ceilalți rămaseră în fața peșterii, făcând tot felul de ipoteze asupra tovarășilor lor, dacă mai trăiau sau nu, tânguindu-se și blestemând ceasul rău care le stricase o zi atât de frumoasă.</p>
</div>
<div type="chapter" n="20">
<p>XX.</p>
<p>În ziua aceea Niță Pălie și Moise Băgeac se aflau la fin, pe Dîmbovița în sus, dincolo de Valea-Speriată, în Piscul Iediței, sub Petricica, unde veniseră din Rucăr chiar în dimineața aceea. Ei zăriseră, trecând prin fața grădinii publice, pe excursioniști pregătindu-se, agitați, de plecare; ba chiar întâlniseră pe strada Doamna Florica, de-a lungul Rîușorului, pe Mariuca, care se îndrepta spre locul de întâlnire. Niță, văzând-o atât de frumoasă și de gătită, simțise că inima-i sare din loc, și vechea idilă reînviase într-o clipă mai puternică decât oricând. El ar fi vrut să o oprească, să stea un moment de vorbă, precum avea altă dată obiceiul, însă simți în ea atâta răceală și mândrie, încât nu îndrăzni să-i zică un cuvânt, intimidat, în afară de aceasta, și de surorile ei și de bărbații acestora, care, cu aerul lor de orășeni îngâmfați, puneau o așa mare distanță între ei și el. El își urmase, deci, calea în tăcere, alături de tovarășul său, cumpărând în mintea sa cele observate, luptând cu el însuși ca să se convingă că pasiunea lui era fără folos, deoarece Mariuca nu va primi niciodată să fie a lui, încercând să gândească la altceva, să scape prin uitare de pericolul ce simțea că se ridică, amenințător, pentru liniștea vieții sale.</p>
<p>Truda i-a fost însă zadarnică. El nu putea să uite, și gândul nesupus îi revenea mereu la aceeași idee: ea și iarăși ea! De aceea, pentru a se ameți, cum ajunse în Piscul Iediței, unde muncitorii se adunaseră deja, el nu voia să piardă un minut, să schimbe o vorbă măcar cu vreunul dintre ei, ci, înțepenindu-și coasa în coporîe, se apucă îndată de lucru, dând din brațe fără preget, culcând iarba cu furie la picioarele-i, tragând lungi brazde de verdeață în urma lui. Apoi, la namiez, când munca se suspendă pentru ca oamenii să poată îmbuca câte ceva, în loc să se așeze, ca altădată, lângă prietenul său spre a împărți cu dânsul pâinea și brânza ce aduseseră în dăsagi, el refuză să mănânce, protestând că nu-i era foame, că nu se simte bine, și se duse să se întindă sub un mesteacăn retras, unde rămase multă vreme nemișcat, într-o rână, cu capul rezemat de cot, privind lung, dar fără să vadă, înaintea sa.</p>
<p>Moise, mirat de acea schimbare rapidă, — căci amândoi plecaseră de acasă bine și voioși, — se uita la el cu milă, dând din umeri și neputând să înțeleagă.</p>
<p>— «Mai Niță, ce ai?» îl întrebă el, apropiindu-se. «Ce ți s-a întâmplat, măi frățioare, de stai așa amărât, parcă ai fi dat de cine știe ce rău?.. Ești supărat pe mine? Ți-am stricat, fără să știu, în ceva?..»</p>
<p>— «Ba, nu!» răspunse Niță.</p>
<p>— «Atunci, de ce stai astfel?»</p>
<p>— «Iacă mi-au venit niște gânduri, și de-atunci numai mi-e aminte de nimic! ..»</p>
<p>— «Dar ce gânduri, mă, că nu ți s-a întâmplat nici un neajuns care să ți le aducă?»</p>
<p>— «Iacă așa, niște gânduri! Ce-ți pasă!»</p>
<p>— «A! înțeleg!» zice Moise, după un moment de tăcere. «O fi Mariuca pe care am întâlnit-o azi dimineață prin Rucăr și care iar ți-o fi întors capul!..»</p>
<p>— «O fi, dar nu e treaba ta!» adăugă Niță. «Moise, dacă mă iubești, lasă-mă în pace. Ca să-mi treacă de rău, am nevoie de liniște...»</p>
<p>— «Te las, te las,» repetă Moise, depărtându-se, «însă fii cu minte și nu te mai gândi la prostii!..»</p>
<p>Rămas singur, Niță căzu iarăși pe gânduri. În fața sa, dincolo de Dîmbovița, deasupra înălțimilor Drăganului, ale cărui verzi pante se coborau treptat până la râu, se ridica, la o mare depărtare, Țefeleica, profilându-se pe cerul limpede, cele două proeminențe inegale ale sale. Din locul unde se afla Niță, acele ridicături luau forma unui nas și a unor buze bine desenate, astfel că creasta muntelui avea înfățișarea unei figuri omenești. Un joc de umbre grămădite parcă în mod intenționat înconjurau punctul care reprezenta capul, ca să facă iluzia și mai completă, imitând înșelător părul unei femei despletite. Apoi, undulațiile muchiei simulau admirabil gâtul, sânul, și pântecele unui trup de fecioară, de o nespusă frumusețe, care ar fi stat goală, pe spate, într-o poziție indecentă, cu picioarele îndoite și sprijinite în Păpușa. Niță nu-și putea lua ochii de la acea vedenie. Privind-o mereu, el găsise mai întâi că are o mare asemănare cu Mariuca; apoi, halucinația de care era stăpânit crescând, se convinsese că era însăși ea, întinsă acolo intenționat pentru a-l ispiti, arătându-se în tot farmecul nuditații sale pentru a-i bate joc de el și a-i face durerea și mai simțitoare.</p>
<p>Atunci începea să se vaită și să-și blesteme soarta, atât de vitregă pentru el: «De ce m-am mai născut, dacă viața trebuia să-mi fie fără nădejde! Pentru ce să mai trăiesc când traiul meu era atât de necăjit, lipsit tocmai de ceea ce m-ar fi făcut fericit pe lume! Căci lucrul, acum, se limpezise de tot: Mariuca nu avea să fie niciodată a lui! Da! El a citit asta în ochii ei când a vrut să se apropie pentru a-i spune bună dimineața. O! Cu ce răceală l-a privit! Ce căutătură i-a aruncat! Ce urât s-a uitat la hainele lui grosolane, la mâinile lui, arse și înegrite de soare, scorojite de uneltele de lucru! Cum și-a întors capul ca să nu le mai vadă! O femeie care roșea atât de mult la gândul că un bărbat o urmărea nu avea, cu siguranță, de gând să i se dea vreodată. Și, cu toate acestea, cât de mult o iubea! Ce fericit ar fi fost să o strângă măcar o dată în brațe! .. »</p>
<p>El cădea, la ideea aceasta, într-un fel de prostrațiune, ce-l ținea câtva timp ca mort, fără voință, nici cugetare. Pe urmă, într-un târziu, când își revenea în fire, se încerca, prin raționament, să-și facă curaj, să scape de sub tirania imaginii ce-l prinsese și-l ținea în puterea sa: «Dar de unde-i venise, o Doamne, atâta dragoste pentru o ființă atât de mândră și de înfumurată! Cum o lăsase să ia atâta stăpânire pe inima sa! Ce oare? Ea rămăsese singură pe pământ? Nu se mai găseau, în sat, și alte fete tot atât de frumoase și de atrăgătoare ca și dansa? Pentru ce să se încăpățâneze să alerge numai după una, care fugea de el, și să nu-și întoarcă ochii și spre altele care, cu siguranță, l-ar primi cu brațele deschise? Căci un băiat harnic și muncitor ca dansul, nu era lucru de lepădat, și multe</p> 
<p>s-ar fi simțit fericite de a face casă împreună și de a-și încălzi oasele în aceeași cergă!..»</p>
<p>«În aceeași cergă!» La această cugetare, mintea iar i se tulbura, icoana Mariuchei iar se ridica dinaintea sa, și carnea începea să tremure pe el. «Cum să fie în aceeași cergă cu Mariuca! Să simtă trupul ei alb și rotund, lângă al său, pieptul ei strângându-se de pieptul său! Buzele ei lipindu-se de ale sale și împărtășindu-le focul din ea! . . Să fie în aceeași cergă cu Mariuca! . . Să aibă voie să apropie fruntea sa de a ei! să împartă suflarea sa cu a ei! să amestece privirile sale cu ale ei! să se uite neștiutor, lung și pe îndelete, în ochii ei, în fundul ochilor ei, acolo unde ființa nu mai are taine, unde cugetul stă limpede și străveziu ca sticla, unde adevărul, dacă îl iubea sau nu, se putea citi în toată goliciunea lui!.. Dumnezeule! ce vis și ce nebunie!.. însă, vai! o asemenea fericire nu era făcută pentru dânsul!..»</p>
<p>— Și pentru ce, adică, să nu i se cuvie și lui ceea ce altora le era permis să nădăjduiască ? își zicea el, după un moment, revoltat de propria sa îndoială. Oare Mariuca era dintr-un alt aluat decât dânsul? Nu era și ea fată de moșnean, țărancă ca și el? Ce? fiindcă se înrudise cu tîrgoveți, cu oameni din București, îmbrăcați nemțește și cu nasurile pe sus, își schimbase obîrșia și se făcuse și ea cucoană ? Nu! nu! Ea rămăsese tot ce era și n’avea nici un drept să se creadă mai altfel decât ceilalți! E adevărat că era bogată și că acest lucru punea oarecare stavilă între dânșii; însă tatăl ei, la început, nu fusese și el sărac ca și dânsul? Prin ce se ridicase dacă nu prin muncă și prin</p>
<p>străduință ? Dar, prin aceste mijloace, și el putea să ajungă, căci, slavă Domnului! era tânăr și sănătos, și nici voința, nici priceperea nu-i lipseau... Haide! se încerca el să conchidă, lucrurile nu stau așa de rău precum și le închipuia! La el, sfiala și lipsa de curaj măreau toate greutățile. Să aibă numai nițică inimă, să îndrăznească puțin, și va vedea cum totul se va schimba și cum Mariuca îi va întinde mâna și-l va primi drept bărbat! .. </p>
<p>Aceste cugetări optimiste nu țineau decât un minut; apoi iar cădea în îndoilele și în descurajarea de mai înainte:</p>
<p>— «Și cum îți închipui tu, măi Niță, își zicea el, vorbindu-și sie însuși, că Mariuca are să se uite vreodată la tine ? Dar nu ți-ai aruncat nici odată ochii asupra-ți, nenorocitule ? N-ai văzut că n-ai nimic care să placă? Ce? Cu pielea ta arămie, arsă și tăbăcită de vremuri, cu ciolanele tale noduroase, strâmbate de muncă, cu țoalele tale tăvălite de ploi și de sudoare, gândești să-i furi inima ? Dar înțelege odată, mă prostule! că ea e trăită altfel, că gusturile și apucăturile ei nu sunt ca ale tale, că deprinderea ei e să umble cu alt soi de lume, cu oameni subțiri și bine îmbrăcați, care știu să-i vorbească frumos și delicat, iar nu pe șleau și ca din topor ca tine! Chiar de ar voi să te ia, ce ai face, — ba nu, zău! — cînd te-ai găsi singur cu dânsa ? Ce i-ai spune ca să găsească timpul scurt și plăcut ? Păcătosule, cască-ți ochii și vezi prăpastia în care singur umbli să te arunci! Ție, astfel de femei îți trebuie ? femei mândre și înciocoite, care, numai uitîndu-se, te bagă în fiori ? Ție îți trebuie o fată săracă și muncitoare, căznită și trăită rău ca și tine, care să-ți îngrijească de casă și să-ți vadă de copii ! Caută, deci, în altă parte și nu-ți mai întinde nasul spre ceea ce numai pentru tine nu a fost făcut!..»</p>
<p>El își petrecu ziua în aceste dureroase alternative, trudindu-și mintea prin raționamente contrazicătoare, trecînd, pe rând, după impulsiunile sîngelui, ce făcea aci să-i svîcnească tâmplele, aici să-i înghețe inima, dela speranțele cele mai surâzătoare la cea mai adâncă descurajare. Spre seară, obosit de acea luptă interioară, ce-l ținuse atâtea ceasuri pironit în locul unde se trântise, el se sculă, cu ochii plini de o grozavă hotărâre. Cu puțin înainte, aruncându-și privirile spre Țefeleica, al cărei profil reprezintă, după cum am spus, corpul unei femei culcate pe spate, imaginea Mariuchei îi apăruse așa de vie și de provocatoare în creasta muntelui rumenită de soarele ce începea să se coboare la asfințit, încât, neputând să-și mai stăpânească patima, o lăsă să izbucnească în toată furia-i nebună.</p>
<p>— «Fiindcă nu-mi dă pace și și-a pus în gând să mă necăjească, își zise el, cu ochii lipiți de vederea seducătoare ce o avea dinaintea-i, am să fac și eu după cum mă taie capul! La ce să mă mai vaiet, să mă mai ostenesc, să îmi mai frământ mintea cu o fi sau nu o fi? Mai bine să mă duc chiar îndată în Rucăr, să caut a vedea pe Mariuca, să-i vorbesc, s-o rog a-mi da un răspuns mulțumitor. De s-o întâmpla să mă asculte, voi fi robul ei și-mi voi jertfi viața ca s-o fac fericită. De unde nu, vai de noi amândoi! Voi pune mâna și voi săvârși ceea ce ceasul mă va povățui. Chiar de aș intra în închisoare, ce-mi pasă! Să știu numai că mi-am făcut cheful și că ea n-are să mai fie a altuia! . .»</p>
<p>Îmboldit prin această idee disperată ce-i venise, el se îndreptă spre lucrătorii ce, cosind, se depărtaseră, de abia se mai zăreau în vale. Moise, în fruntea lor, muncea cu sete, ca pentru doi. Niță îi strigă de departe</p>
<p>— «Mă, Moise, am să-ți vorbesc!»</p>
<p>— «Ce e, mă? răspunse acesta, lăsându-și coasa; ce ai? ești mai bine? ți-ai venit în fire?»</p>
<p>— «Da, urmă Niță, dar știi una? Mă-ntorc în Rucăr. Mi-am adus aminte de o treabă pe care n-o pot lăsa.» </p>
<p>— «Dar ce treabă, mă, că nu-i nimic care să te cheme așa repede într-acolo? replică Moise, foarte mirat de hotărârea tovarășului său.</p>
<p>— «Uite ce e, zise Niță. M-a rugat nea Paraschiv să-i aduc, chiar această seară, o bivoliță de la stâna din Valea-Speriată, unde o ține, — bivolița aia nărăvașa care împunge !— adăugă el spre a da mai multă greutate vorbelor sale. Se vede că s-a hotărât s-o facă pastramă. I-am făgăduit, și trebuie să mă țin de cuvânt! . .»</p>
<p>— «Și mult ai să stai acolo ? întrebă Moise, dând din cap cu îndoială.</p>
<p>— «Până mâine în zori, când voi fi la lucru, răspunse Niță, cam rușinat de minciuna ce, pentru întâiași dată, spunea prietenului său, și grăbindu-se a coborî clina muntelui spre Dîmbovița pentru a se depărta mai iute și a nu se da de gol.</p>
<p>— «Mă, Niță! îi strigă Moise, urmându-l cu ochii, ia seama și fii cu minte; să nu faci vreo năzdrăvănie! . .» </p>
</div>
<div type="chapter" n="21">
<p>XXI.</p>
<p>Din piscul Iediței în Valea-Speriată, de aici, prin Valea-Milei, în Dîmbovița, calea e destul de lungă. Cu toate acestea, lui Niță Pălie nu-i trebui nici un ceas ca să o facă, bun mergător cum era, deprins cu urcușurile și coborâșurile, cunoscător, în afară de aceasta, de toate potecile ce o scurtau. Când sosi în dreptul Vălimăreanului, pe Dîmbovița, el stătu un moment să se gândească pe unde să apuce ca să ajungă mai iute. Două drumuri se deschideau dinaintea-i. Unul, prin Gruiul-Rati, Piscul-Jugi, Arșița și Gîlmeia, ducea parcă mai direct în Rucăr; însă un glas ascuns îi șoptea să ia pe cel lalt, puțin mai lung, căci va fi mai bine de dânsul. El se hotărî, deci, pentru acest din urmă, și, proptindu-se în bâta sa de lemn de corn, ars în foc, ce nu-l părăsia niciodată, începu să urce cu repeziciune clinele Drăgănelului. El străbătu într-un suflet încântătoarele livezi de fin ce acoperă acest picior de munte și peste care seara arunca misterul său nesfârșit; trecu, încă cu puțină lumină, prin Piscul-Oncioaei; coborî în Arșița, și, de acolo, pe întunericul nopții, la strălucirea</p>
<p>lunii și a stelelor, se îndreptă spre drumul din Valea-Preotului, ce scoate în sat. Prin dreptul curmăturii însă de unde începe Poiana-Brădițelului, ceva neobișnuit, ca freamătul unei mulțimi,— cu zgomote de voci, trosnete de picioare, licăriri de lumini plimbate, — îi atrase atenția. El stătu mai întâi locului, neputând să-și explice ce cauză adunase, la acea oră și în valea aceea, atâta lume. Apoi, împins de curiozitate, uitând un moment chiar treaba ce-l adusese, ca un nebun, până acolo, se îndreptă spre partea de unde venea zgomotul, și, când fu mai aproape, iată ce văzu:</p>
<p>La poalele stâncei în care se deschide peștera, luminată de facle, o mare adunătură de oameni, — bărbați, femei, copii,— stă nemișcată, privind cu încordare, parcă ceva foarte însemnat s-ar fi petrecut dinaintea lor. Puțin mai sus, pe povârnișul urcușului, câțiva oameni, printre care un ofițer, umblau fără rost, de ici colo, strigând, gesticulând, mișcând torțele pe care le țineau în mâini, părând că se îndeamnă reciproc să intre în peșteră, fără ca, totuși, vreunul din ei să cuteze a o face. Mai colo, Ghică Panțiru, cu capul gol și cu hainele desfăcute, ca un om izbit de o mare nenorocire, vorbea și se ruga de mulțime.</p>
<p>El zicea:</p>
<p>— «Fraților, prieteni, nu mă lăsați! . . . Ajutați-mă în restriștea ce mă bate! . . Uite! fetele mele sunt colo, în peșteră, la doi pași, îngropate de vii, poate încă în viață! . . Nu le lăsați să se piardă cu zile, sărăcuțele! . . Dați-le o mână de ajutor! . . Săriți de le scoateți din mormânt! . . Lume bună, mă știți cine sunt . . . Am crescut și îmbătrânit cu voi . . . Sunt, prin urmare, fratele, părintele vostru, și mi se cuvine o leacă de milă!.. Am și nițică avere, și dau bucuros oricât din ea aceluia care-mi va scăpa fetele din primejdie! . . Ce? nu e nimeni printre voi care să se încerce a le răpi din ghiara morții ? . . Vă spun, încă odată, că nu va fi degeaba ! . . Numai hotărâți-vă mai iute! . . Haide, hotărâți-vă! . . Nu mai pierdeți vremea, căci orice minută trecută e pentru ele un veac de suferințe! . . Hotărâți-vă, dragii mei, vă rog! hotărâți-vă odată! ..»</p>
<p>Apoi, văzând că nimeni nu face o mișcare, el se îndreptă spre un flăcău spătos, ce venise, cu ceilalți, ca să dea ajutor și sta, acum, de o parte, privind cele ce se petrec, cu un fel de sfială.</p>
<p>— «Marine, îi striga el, tragându-l cu putere de braț, măi Marine, ce stai așa, cu mâinile în sân și rușinos, ca un câine străin când intră într-o bucătărie! Prinde nițel curaj, măi băiete, și treci la lucru! Ai auzit ce-am zis: dau oricât va cere aceluia care-mi va scoate fetele la lumină! Dacă mi le scoți tu, livezile lui Dulama, de sub Braniște, pe care le ochești de atâta vreme, sunt, chiar de mâine, ale tale!..»</p>
<p>Marin nu răspunse un cuvânt. Ghică Panțiru, înțelegând că nu primește, trecu la altul.</p>
<p>— «Radule, zise el, luând de piept pe un zaplan înalt și solid ca un turn de biserică, ce asculta cu gura căscată,— tu, cel puțin, ești voinic și zdravăn, iar nu nătârț ca ăla, și în tine omul poate să-și pună nădejdea. Du-te de-mi adu fetele din peștera, măi Radule, și mă jur că nu te vei căi! . . Știi brădetul din Preajma, mai sus de muntele Rîsul, pe care aveam de gând să-1 tai la primăvară: de-mi faci această treabă, al tău să fie! . .»</p>
<p>Radu ca și Marin, dădu din cap fără să scoată o vorbă. Amărâtul tată se întoarse către un al treilea.</p>
<p>Dinaintea-i se afla, alături de mamă-sa, — o babă ce plângea pe tăcutele de nenorocirea întâmplată, — un băiețandru, scurt și legat, ca un buhaiu, însă plin de vioiciune. Ghică Panțiru îi puse mâna pe umăr.</p>
<p>Chivule, dragă Chivuțule, vrei să câștigi fânețele din Piscul-lui-Bute, dimpreună cu tot făgetul ce le înconjoară?» îl întrebă el cu glas dulce, mângâindu-l.</p>
<p>Și, fără a-i da timp să răspundă, adăugă:</p>
<p>«Pentru asta, iată ce-ți cer. Du-te de-mi scoate fetele din peșteră, unde sunt amenințate să piară de foame și de spaimă! De-mi faci binele ăsta, îți mai dau și ograda cu pruni din dosul cimitirului pe deasupra!»</p>
<p>Apoi, fiindcă acela căruia îi făcea această propunere se uita la mamă-sa, pentru a-i cere sfat, Panțiru se plecă spre aceasta din urmă și-i zise, glumind, spre a-i face favorabilă :</p>
<p>— «Lele Cristino, nu mai plânge așa, ca o strașină pe timp de moină, ci spune mai degrabă lui Chivu să facă ce-i zic! . . — Ce? urmă el, văzând-o că tace, mai stai la gânduri! se vede că nu v-ați săturat de sărăcie și că vă place să umblați toată viața cu opincile cârpite!..»</p>
<p>Baba, drept răspuns, își făcu loc prin mulțime și se depărtă, trăgând pe fiu-său de mânecă. Panțiru se adresă atunci iarăși către lumea adunată :</p>
<p>— «Frații mei! flăcăi și oameni însurați! ce rău v-am făcut eu oare de mă părăsiți astfel, tocmai acum, la nevoie ! . . Nu vă gândiți ce păcat este să lăsați pe niște ființe nevinovate să se prăpădească fără a le întinde măcar mina! . . Mă rog vouă, copiii mei, săriți de le scăpați! . . Scăpați-le de la moarte, și nu se va zice că sunt om nerecunoscător!. . Uite ! mai întreb odată :</p>
<p>— «Care din voi vrea să câștige stâna de vaci din Colții-lui-Boarcășiu, cu tot tamazlâcul dintr-însa?..»</p>
<p>— «Nu e nimeni care să dorească pădurile de brad dela spatele Păpușei, ce se întind din Dîmbovița până în Plaiul-Hoțului și de aici până în Berevoescu?..</p>
<p>Pe urmă, văzând că nimeni nu răspunde, reîncepu propunerile sale, umflându-și din ce în ce glasul:</p>
<p>— «Dau acelui care-mi va scăpa fetele pășunile din Valea-Urdei și din Roderita, cu păduri de fag, cu tot!..»</p>
<p>— «Îi dau ferestrele din Gura Chieiei, cu buștenii aflători în ele! . . </p>
<p>—- «Îi dau varnițele de pe șosea, de sub Piatra-Nămăeștilor, ce aduc mai bine de o mie de galbeni venit pe an! ..»</p>
<p>— «Îi dau, de-o fi holteiul, pe Măriuca de nevastă, numai să sară mai iute să o scape! . .»</p>
<p>În momentul acela, Niță Pălie sosise în fața lui Ghică Panțiru. El tresări auzind această din urmă propunere, temându-se ca nu cumva vreun altul să sară a-și oferi înaintea lui serviciile și să-i ia astfel pe Măriuca din mână. Din norocire, nimeni nu zise pis. Atunci, el înaintă cu câțiva pași și puse această întrebare:</p>
<p>— «Nea Ghică, am auzit bine că dai pe Măriuca de soție acelui care o va scoate de colo?.. sau m-am înșelat?..» </p>
<p>Panțiru, fericit că s-a găsit în sfârșit cineva care să răspundă la apelul său, se întoarse către dânsul:</p>
<p>— «Niță! tu ești? A! bine ai venit, bată-te norocul!.. Da! ai auzit bine, fătul meu! Mariuca va fi a ta dacă o vei scoate vie, cu surorile ei, din peșteră! . . Dar unde fusesi până acum, măi neicuțule, de mă lăsai atâta vreme să mă bălăbănesc, rugându-mă de dărloagele astea ca un oropsit de niște cruci de mănăstire!.. Săracan de mine! Ce m-aș fi făcut de mai zăboveai o țâră! Căci nimeni nu voia să audă!.. Fugeau de mine ca pisicile de apă, parcă le-aș fi cerut să facă treabă degeaba!.. Dar, în sfârșit, iată-te! Iată-te, cu toate că, drept să-ți spun, nu te așteptam!.. Se vede că Domnul te-a trimis ca să mă scapi de perzanie!.. D’aceea, nu mai pierde vremea, fătul meu! Du-te, și Cel-de-sus să fie cu tine!.. Scoate-mi fetele din mormânt, și Măriuca va fi a ta, o mai spun odată, în fața lumei și a lui Dumnezeu care ne vede și ne aude!..»</p>
<p>Niță, fără să zică un cuvânt, puse mâna pe o făclie, și urmat de privirile mulțimii, sui repede povârnișul ce ducea la gura peșterei și se făcu nevăzut în interiorul acesteia.</p>
</div>
<div type="chapter" n="22">
<p>XXII.</p>
<p>Cele trei focuri de revolver trase de căpitan Cenușe răsunaseră, în excavațiunea din fundul peșterei, cu aceeași violență ca în coridorul exterior și produseseră aceleași efecte. Sguduitura coloanei de aer, în acel loc închis, fusese așa de puternică că aruncase, într-o clipă, la pământ pe excursioniștii rămași înăuntru. Fragmentele mari se deslipiseră din bolți și căzuseră cu o răpăitură de grindă, mărind, astfel, spaima femeilor și a bărbaților, care, neștiind ce se întâmplă, crezuseră, la început, că muntele se surpă peste ei. Spre culmea nenorocirii, luminile se stinseseră, și toți rămăseseră în cea mai adâncă obscuritate. Ei nu mai putuseră să se vadă, să se ajute, ci, pierduți în întuneric, staseră în nemișcare și aproape în nesimțire, crezându-se, cu bună seamă, luați de pe lumea aceasta.</p>
<p>Cu încetul însă, sentimentul vieții și al realității le revenise. Mai întâi, gemete ușoare scoase de femei, căror bărbații răspunseseră, le permiseseră să constate că nu erau încă morți. După aceea, ei se apropiaseră unii de alții, pe dibuite, și, prin întrebările ce-și adresaseră, se convinseseră, nu numai că se aflau cu toții în viață, dar și că nu se întâmplase nici unuia din ei vreo vătămare însemnată a sănătății. Dar, atunci, dis-</p>
<p>perarea lor izbucnise cu mai mare vioiciune, căci, sănătoși cum erau, se văzuseră osândiți, în scurt timp, la cea mai grozavă dintre morți. În adevăr, după primul moment de zăpăceală, ei reușiseră să aprindă luminările și să încerce să iasă din acel loc. Însă bolovanul de la intrare le tăiase îndată orice speranță de scăpare. După ce se siliseră zadarnic să-l dea la o parte, ei rămăseseră iarăși în întuneric, căci măsurilele ce mai aveau se consumaseră, și poziția lor atunci le apăruse în toată tragică-i oroare. Ușor îmbrăcați cum erau, în acea subterană rece, fără hrană, fără lumină, ce era să devină, se întrebau ei cu spaimă, dacă nu li se va veni cât de curând în ajutor? Și, chiar venindu-li-se, cum vor putea să fie ajutați când fragmentul de stâncă care închidea ieșirea era așa de tare înrădăcinat în locul unde căzuse? Pe lângă că galeria, din cauza îngustimii, nu permitea ca mai mulți oameni, lucrând de front, să-și unească puterile într-o opinteală comună, spre a da deoparte obstacolul, dar, în afară de aceasta, unde să se găsească, acolo, la țară, instrumentele necesare pentru o asemenea lucrare? Va trebui, deci, își ziceau ei, să se recurgă la mijloacele obișnuite, întrebuințate pentru a se scoate piatra de var sau de construcție din cariere, adică la dinamită. Dar, dacă se va urma astfel, mai era vreunul dintre ei sigur de viață? Dacă niște simple focuri de revolver produseseră o asemenea comoțiune în peșteră, ce se va întâmpla când se va aprinde o mină întreagă? Cu siguranță că muntele se va surpa peste capetele lor, și atunci moartea, moartea complicată de nespusă suferință, era singura mântuire ce le mai rămânea de așteptat!...</p>
<p>Femeile, mai cu seamă, erau desolate.</p>
<p>— Cheri, zicea Eleonora, agățându-se de doctorul Bengalici, nu-i așa că o să ieșim de aici? Nu-i așa? Spune! Spune! Nu mă lăsa în această groaznică îndoială!</p>
<p>Și Clotilda adăuga, ținându-se strâns legată de Irimescu-Răstoacă, bărbatul său:</p>
<p>— "O! cine ne-a pus să intrăm în infernul acesta! Cine ne-a pus să ne lăsăm treburile și să ne luăm după acei care ne promiteau o frumoasă petrecere și care ne-au condus, din potrivă, într-un loc de pierzanie!"</p>
<p>Iar Elena Caponea, sprijinită pe locotenentul Francisc Vaja, care căuta în zadar să o mângâie, repeta cu glasul înecat în lacrimi:</p>
<p>— "Vai! Suntem pierduți: suntem morți! Doamne! Fie-ți milă de noi! Ajută-ne, Doamne! Nu ne părăsi în această nenorocire!..."</p>
<p>Mariuca, dimpotrivă, optimistă, se străduia să dea curaj celorlalți, surorilor sale mai ales, asigurându-le că nu pot să rămână mult timp în acel loc și că tatăl lor, aflat despre cele întâmplate, va alerga cu ajutoare să le scape.</p>
<p>Singurele Aneta Minghiruș și Emilia Oarcă, care, ca organizatoare ale partidei, simțeau că toate recriminările se îndreaptă împotriva lor, nu ziceau nimic, ci lipite de Alexandru Toroș și de Mișu Voinea, stăteau într-un colț, așteptând cu resemnare ceea ce soarta va hotărî cu ele.</p>
<p>După vreo două ore de așteptare, o mișcare s-a produs la intrarea peșterii. Erau oamenii din Rucăr,</p>
<p>care, înștiințați de Rîța Cotoiu și de Bilureață, veneau, conduși de Ghică Panțiru, ca să-i scape. Câțiva din ei, luminați de făclie, intraseră deja în peșteră și înaintau pe coridorul exterior, călcând cu precauție pe grosul strat de pietre desprinse și căzute din bolți. Simțindu-i că vin, prizonierii nu-și mai putuseră stăpâni bucuria, și, în nerăbdarea lor de a ieși mai repede din acea închisoare, începură să strige, să cheme, să facă zgomot, crezând că prin aceasta își servesc cauza, arătând salvatorilor că sunt încă în viață. Dar, atunci, fenomenul de mai înainte s-a reprodus. Strigătele și zgomotele au provocat o nouă comotiune a aerului, iar pietrele, desprinse prin explozia anterioară, au început iarăși să cadă. Țăranii, speriați de acea ploaie, la care nu se așteptau, au rupt-o la fugă înapoi, și, ca să-și explice purtarea, le-au spus celor de afară, exagerând, pericolul de care scăpaseră. Ei au afirmat chiar că o moarte sigură îi așteaptă pe oricine se va mai încerca să intre înăuntru. Aceasta i-a descurajat pe cei mai hotărâți, și iată de ce toți stau surzi la apelurile și promisiunile lui Ghică Panțiru.</p>
</div>
<div type="chapter" n="23">
<p>XXIII.</p>
<p>Niță Pălie, luminat de torța sa, înaintă în peșteră, până la capul coridorului exterior, acolo unde bolovanul căzut din boltă astupa intrarea în excavațiunea în care se aflau prizonierii. După o amănunțită examinare a blocului, el observă că adaptațiunea lui cu partea de jos a stâncei, pe care se sprijinea, nu era completă, și că un gol rămăsese între el și baza lui. Prin acea deschizătură, o ființă omenească nu ar fi avut, fără îndoială, loc să treacă; totuși, ea era destul de mare pentru a permite comunicarea prin ea cu cei dinăuntru. Niță Pălie profită de această împrejurare pentru a schimba câteva vorbe cu aceștia, a se informa dacă sunt toți sănătoși și în viață, a-i îndemna să aibă curaj și, la nevoie, să-l ajute în opera de salvare pe care venise să o încerce. El trecu chiar făclia unuia dintre ei prin deschizătură, recomandându-i să o țină la înălțimea cuvenită pentru a-i permite să vadă ce face; apoi, se apucă de lucru.</p>
<p>În viața sa de buștenar, el avusese adesea ocazia să se găsească în fața unor mari greutăți ridicate de forțele naturii, pe care era nevoit să le combată, și dobândise o mare dibăcie în acest gen de exercițiu.</p>
<p>De câte ori, într-adevăr, primăvara, în timpul plutirii buștenilor, când aceștia se grămădeau, la vreun cot al râului, unde apa era mai puțin adâncă, și formau lesuri nestrăbătute, ce păreau imposibile de desființat, el nu intrase pentru a-i descurca, și, fără alt instrument decât coada flexibilă a cangei sale, reușise, prin singura cumpănire bine chibzuită a greutății, să ridice și să dea de parte butuci enormi, ce zecimi de brațe n-ar fi putut să miște din loc! Tot astfel, în momentul acela, obstacolul ce se ridica dinaintea-i nu i se păru de natură să-l sperie. El căută, mai întâi, să-și dea seama pe unde era vulnerabil, ca să poată să-l atace prin acel punct rămas slab, și după câteva încercări, constată că, sub presiunea bâței sale, întrebuințată ca pârghie, bolovanul se clătina, ceea ce era un prețios indiciu că, el se va putea da de parte sau ridica. Vârând bâta mai adânc, Niță Pălie reuși chiar să-l salte puțin, însă, fiindcă unealta de care se servea nu era destul de lungă ca să-l ridice la înălțimea trebuincioasă, el se opri, băgând, în gaura obținută, un fragment de piatră pentru ca bolovanul să nu cadă la loc. El reîncepu aceeași manevră de mai multe ori, asigurând mereu, prin pietre, deschizăturile succesive ce obținea, până când borta fu destul de largă pentru a îngădui ca un om să se poată introduce într-însa. Atunci, cu pericolul vieții sale, în caz când forțele nu i-ar fi fost de ajuns sau când o nouă surpare s-ar fi produs, el intră sub stână, încercându-se să o ridice prin puterea șalelor sale. După câteva opinteli, el izbuti să-și împreune coatele cu genunchii, formând astfel o boltă vie pe sub care cineva târându-se, ar fi putut trece. Obstacolul era învins, și cei din peșteră nu aveau decât să iasă. Niță Pălie le strigă să se pună pe brânci și să se strecoare, unul după altul, și cât mai iute, printre brațele și picioarele sale, îndeajuns de departe pentru a le lăsa loc de trecere. Ei se supuseră îndată, dând dovezi, — femeile mai cu seamă, — de o agilitate de care, fără pericolul ce le amenința, nu s-ar fi simțit niciodată capabile. Eleonora și Clotilda, îmboldite de frică, ieșiră cele dintâi, târându-se ca niște șopârle, parcă toată viața lor, până atunci, n-ar fi făcut altă gimnastică. Mariuca voia să rămână cea din urmă, însă, după cererea imperioasă a lui Niță, ea trebui să se supună și să urmeze după surorile sale. Veni, după aceea, rândul Elenei Caponea, care, deși foarte masivă, își manevra corpul cu ușurința unei iepuroaice surprinse de copoi ce se afundă în vizuina sa. Aneta Minghiruș și Emilia Oarcă trecură ca niște săgeți. Urmară, după aceea, bărbații, — doctorul Bengalici, Irimescu-Răstoacă, Alexandru Toroș, Francisc Vaja, Mișu Voinea, — care adeveriră, odată mai mult, proverbul că omul, la nevoie, se bagă chiar în gaură de șarpe. Când toți fură afară, Niță Pălie începu să se dea cu încetul înapoi, și, îndată ce își simți picioarele dincolo de linia pe care cădea trunchiul de pieatră ce purta în spinare, făcu din umeri o repede mișcare de descărcare, retrăgându-și, în același timp, corpul cu iuțeală. Bolovanul, lăsat în voia lui, recăzu ca o masă, astupând, astfel, pentru totdeauna, gura escavațiunii interioare în care nu se mai afla nimeni.</p>
<p>E peste putință să se descrie impresia celor de față când prizonierii din peșteră, precedați de mântuitorul lor, apărură la intrarea acesteia. Țipete, exclamări de bucurie, urale nesfârșite se ridicară din toate părțile. Ghică Panțiru, în special, nu mai știa ce să facă. El râdea, bătea din palme, se săruta cu cine îi venea, vorbea în gura mare, spunea, fără șir, tot ce îi trecea prin minte.</p>
<p>- «Betele, fetițele mele! zicea el, strângându-le în brațe, — a! iată-vă! . Mi le scăpași de la moarte!..Bravo ție, băiete ! .. Și când vă spuneam eu c’o să facă treabă. Nu mă credeați! . . Vezi! așa om zic și eu ! . . Om sdrăguț și de nădejde! ..om fără frică, iar nu nevoiaș ca ăia, cărora, la greu, le piere ițarii și cari fug de muncă ca șezutul gol de lumina zilei!.. O ! da! am să mi-l fac ginere, căci ca el nu mai găsesc altul!. . Auzi,Mariuco?.. Niță o să-ți fie bărbat.'.. Am făgăduit, . .e lucru sfânt! . . Na ! ți-l dau!.. D’acum, ești a lui, și n ai să mai zici cârc! chiar d’ar veni să te ceară cine știe cine, și de ți-ar aduce moșii și bani câți purici are un câine!.. Niță, fătul meu, vino încoace! vino să te mai sărut odată!.. Mi-ești drag, și pace! și’n tine văz viitorul casei mele! . . D’aceea, fii liniștit! Zăbavă n’are să fie!. . De mâine, puiu tot la cale pentru nuntă!.. înțelesu-m’ai? pentru nuntă! căci vreau să fii cât mai iute al nostru.’.. — Copii, adăugă el, întorcându-se spre mulțime, acum, acasă! ca să facem cinste! Dau o butie de vin ca să o beți în sănătatea fetelor și ginerilor mei... de față și viitori, după cum zice sfânta Evanghelie. . .</p>
<p>Și, pe când lumea adunată saluta, prin noi aclamațiuni, invitația lui Ghică Panțiru, el, la braț cu Niță Pălie, înconjurat de fetele și de ginerii săi, luminat de torțe și urmat de mulțimea care nu mai avea ce căuta acolo, începu să coboare clinele Pleașei, spre sat. Procesiunea trecu, cu chiote și cântări de veselie, ca o bandă ce s-ar fi întors dela o frumoasă petrecere, prin livezile lui Paraschiv Baștea, de sub Braniște, inundate de lumina visătoare a lunei și parfumate cu miros de fân verde. După ce tăia prin cimitir, ca să scurteze drumul, ea ieși pe strada Doamna Florica, de pe Râușor, și se opri la casa lui Ghică Panțiru, unde se aprinse un foc mare, în curte, la lumina căruia se bău și se jucă până la ziuă.</p>
</div>
<div type="chapter" n="24">
<p>XXIV.</p>
<p>Bâlciul de la Sfântul Ilie, care cade în ziua de 20 iulie, puse, anul acela, ca întotdeauna, Rucărul în fierbere. Cu câteva zile înainte, proprietarii de vite își coborâră caii și boii de la munte, cu gândul de a-i trimite la târg, să desfacă cât mai mulți dintre ei, și, fiindcă aceștia trebuiau să treacă mai întâi pe la casele stăpânilor lor, satul se transformă încet într-un adevărat obor, unde nu se auzea decât mugeteși, nechezături, bălangăneli de clopote și tropote de picioare de animale sperioase și pe jumătate sălbatice, care se goneau, se împungeau, se încălcau, se înghesuau pe podul de peste Râușor, înainte de a apuca, într-un nor de praf, șoseaua Câmpulungului, la vale. Apoi, în ziua târgului, deși de altă natură, animația în sat nu era mai mică. Dis-de-dimineață, cete de țărani, — femei și bărbați, — îmbrăcați în hainele lor cele mai frumoase, își părăseau locuințele spre a se îndrepta spre oraș. Unii plecau călare, alții în trăsuri, — birjii cu patru cai, drosci înhămate numai cu doi sau simple căruțe, — alții pe jos. Aceștia, cei mai veseli și mai numeroși, pornind cântând, cu încălțămintea la spi-</p>
<p>nare, ca să nu li se uzeze. Deși aveau să facă drumul pe jos, ei nu se grăbeau, știind că vor sosi aproape în același timp cu consătenii lor mai avuți, deoarece, dincolo de Dragoslavele, aveau la îndemână vechiul drum de peste Pravăț, care scurtează cu câțiva kilometri și scoate drept la Nămăești, la ușa, pentru a zice astfel, a Câmpulungului.</p>
<p>Ghică Panțiru, în costumu-i de chiabur de munte, — alb ca fulgul, cu găietane negre, — plecă de cu noapte, într-o brișcă ușoară trasă de doi cai, mici la boiu, însă nebădăioși și iuți ca vântul, prăsiți și crescuți de dânsul în hergheliile sale. El se ducea mai din vreme, având, pe lângă socoteala din vânzarea vitelor, ce dorea să ia oamenilor săi, multe alte treburi de regulat, mari târgueli de făcut pentru nunta Mariuchei, sorocită în prima Duminecă după sfântul Ilie. Restul familiei urma să vie mai târziu, mai cu seamă că, de când locuiau în București, fetele lui cele mari se desvățaseră de-a se scula de dimineață și, în afară de aceasta, nu era nici o grabă să plece și ele până în ziuă, fiind destul timp, până seara, să vadă târgul, ba chiar să se plictisească într-însul.</p>
<p>Pe la orele 9, Eleonora și Clotilda se suiră, împreună cu bărbații lor și cu Mariuca, în trăsura lui Cotîrleț, reputată ca cea mai bună din localitate, înhămată cu patru vineți înaintași ce, când se puneau în mișcare, luau auzul prin clopotele dela gâturile lor. Echipagiul, stimulat de bicele și răcnetele conducătorului, făcu drumul, până în Câmpuluug, în mai puțin de două ore, și se opri drept la Carpați, birtul la modă, unde se puse o cameră la dispoziția doamnelor pentru a se curăți de praf și a-și aranja toaletele. Când fură în stare să apară  devant le monde, după expresia lor, ele veniră să-și ia dejunul la o masă pregătită în adins, subt bolta de verdeață de la intrare, loc de întâlnire, la acea oră, a tot ce Câmpulungul posedă ca mai distins. După masă, ele se crezură obligate să dea o raită pe bulevardul Pardon, la capătul căruia se inaugurase de curând bustul lui Radu Negru, și să facă câteva  tururi prin grădina publică, situată în față, la câțiva pași de acolo. Apoi, această concesiune bunului gust din localitate făcută, ele se îndreptară spre bâlciu, precedate și, pentru a zicea stfel, trăite de puhoiul de lume ce se scurgea în direcția aceea.</p>
</div>
<div type="chapter" n="25">
<p>XXV.</p>
 <p>Era plin de animație acel bâlciu, în acea zi de Iulie, caldă și luminoasă, cu adieri ușoare venite de la munte. Întocmit de-a lungul străzii Negru-Vodă, între Gimnaziu și Mănăstire, el ocupa, prin prăvăliile sale, printre care se înghesuia țărănimea curioasă, ulițele mărginașe până, de vale, la Râul-Târgului. Ca în toate centrele de mari adunături populare de asemenea natură, îmbulzeala și vuietul, amestecat cu emanatiuni de țuică și cu miros de cărnați fripți, te întâmpinau chiar de la intrare, pentru a nu te mai părăsi decât când erai departe de acolo. Apoi, sfâșietorul glas al trâmbițelor de un ban în care suflau, cu frenezie, fără a se jena, chiar oameni în toată firea; țipătul bășicilor de gumă elastică, umflate de copii și pronunțând foarte lămurit cuvintele «Uită-te!» ce-ți luau auzul; vâjâitul scârțâitoarelor, accentuat din când în când de basul profund al plugurilor de țiplă; bubuitul tobelor, alternând cu notele nasale ale clarinetelor, invitând lumea la panoramă sau la menajerie; grelele lovituri de maiu pe dinamometrele destinate a înregistra puterea fiecăruia; ritmul asurzitor al deștelor de fier pe grătarele cu fleică rumenită, — toate aceste zgomote,</p>
 <p>grave, ascuțite, pătrunzătoare, unite cu vocea vânzătorilor, strigându-și marfa sau propunând-o pe prețurile cele mai avantajoase; cu scârțâitul leagănelor mecanice, împinse într-o veșnică mișcare de du-te-vino; cu uruitul caruselelor ale căror atelaje neanimate se goneau într-una fără a se ajunge vreodată; cu melodii banale ale flașnetelor sau cu ariile, mereu aceleași, ale lăutarilor de sub umbrarele de frunză, unde se vindea bere, limonadă sau înghețată de vanilie, formau un concert nedescriptibil, de o cacofonie și o arăbănăitură ce nu se poate întâlni decât în locuri de asemenea natură.</p>
 <p>Dar ceea ce forma nota caracteristică a bâlciului era țărănimea ce mișuna pretutindeni, în pitorescul ei costum de la munte. Femeile, în marame de in sau de borangic, ce le cădeau până la călcâie, în mintene de toate fețele, în fote cu culori violente, se grămădeau pe unde se vindeau lucruri de găteală: — stofe de postav, de catifea sau de mătase; încălțăminte de lac sau de piele galbenă; panglici și câlicuri. Ele staționau asemenea, în mare număr, dinaintea dughenelor, ținute de ovrei guralivi ce debitau bijuterii false, care luau ochii prin forma și prin strălucirea lor: — cercei, inele, broșe, ace de cap cu gămălii imitând pietrele scumpe, oglinjoare. Unele examinau, fără să se decidă, articole de menaj: — farfurii, cane smălțuite, sticlărie; pe când altele, după ceasuri de tocmeală, se hotărăsc în fine pentru vreo cratiță de tuci sau o tinichea de apă, pe care o plăteau și o ascundeau, plecând, parcă ar fi furat-o. Bărbații frecventau mai cu seamă locurile în care se desfășoară obiecte trebuincioase pentru munca</p>
 <p>și nevoile lor: — coase, pe care le băteau îndelung cu un ciocănaș ca să le încerce; lanțuri de care; frânghii; căpeștre de cânepă sau de curea; opinci. Mulți din ei căscau gura și pe dinaintea baracelor, unde măscărici, preschimbați în draci, în păieți sau în sălbatici africani, cu șerpi enormi încolăciți împrejurul corpului sau cu maimuțe pe umăr, manevrau, pe o strâmtă estradă de scânduri, pentru a atrage atenția și a îndemna publicul să pătrundă în vizuinele lor.</p>
</div>
<div type="chapter" n="26">
 <p>XXVI.</p>
<p>Fetele lui Panțiru, împinse de curent, intrară în bâlciu cu aerele de cucoane mari ce știau să ia câte-odată ; însă numai decât se simțiră jenate în acea înghesuială, în care nu puteau să facă să reeasă îndestul toată importanța lor.</p>
<p> — «Quelle sale cohue! esclamă Eleonora, în limba sa preferată. Să trecem mai iute, căci ne strivește mojicimea!..»</p>
<p> - «En effet! replică Clotilda. Locul nostru nu e în această gloată, unde nu vezi o singură persoană comme il faut!. .»</p>
<p>Din fericire, la câțiva pași de acolo, ele întâlniră pe Emilia Oarcă și pe Sevastița Maghirescu, însoțite de Rașcu și de Bilureață, care, hotărât, păreau că deveniseră bunii prieteni ai acestor doamne. Rașcu, dinaintea unei șandramale ce oferea premii pentru jocurile de dibăcie, se încăpățâna să câștige o oglindă, aruncând inele de fier într-un stilet, în care trebuia să prindă pe unul din ele. Cu toate silințele ce-și dădea însă, stângaci cum era din fire, el lovea mereu alături, ceea ce îl făcea să reînoiască la fiecare moment inelele și-l costa mai mult decât făcea oglinda. Bilureață, ală-</p>
<p>turi, se trudea să explice Sevastiței Maghirescu, care fără să priceapă, îl asculta cu gura căscată, cauza acestui nesucces, atribuind-o influenței densității aerului asupra proiectilelor, teză pe care o auzise, de curând, dela un ofițer de artilerie și pe care, după obiceiul său, era fericit să o repete, aplicând-o cazului amicului său, deși se potrivea ca nuca în perete.</p>
<p>Cum le zări, Emilia Oarcă alergă întru întâmpinarea lor.</p>
<p>— «Bună ziua doamnelor și domnilor! zise ea întinzându-le mâna. Bine că ați sosit în fine! Fără dumneavoastră, târgul n’avea nici un haz!..»</p>
<p>— «Ești totdeauna amabilă, madam Oarcă, răspunse Eleonora, respirând din adânc. Uf! bine că am scăpat din învălmășeala ceea, în care prostimea era să ne calce în picioare! . .»</p>
<p>— «Și acum, ce ne facem? întrebă Clotilda, netezindu-și rochia. Încotro apucăm spre a ne mai cădea în  bagare ca aceea din care am scăpat?..»</p>
<p>— «Dacă îmi permiteți, interveni Bilureață, aș fi de idee să vizităm mai întâi curiozitățile bâlciului, locurile instructive și distractive dintr’însul. Vom trece pe urmă și pe unde se desfac mărfurile... Tocmai, adăugă el, avem, aici în față, un superb muzeu de celebrități, cu figuri de ceară, foarte, foarte interesante. De vreți să mă urmați, vom vedea pe principalii oameni iluștri ai secolului, în costumele lor autentice, chiar pe Papa dela Roma...»</p>
<p>Propunerea se primi, și Rașcu, care nu reușise să câștige oglinda, deși cheltuise cinci lei pe inele, fu silit să-și lase îndeletnicirea și să urmeze pe tovarășii săi.</p>
<p> — «Fi! quelle horreur! exclamă Clotilda, cum intră în muzeu, zărind în mijlocul încăperii un grup de ceară ce reprezintă un maimuțoi, de o urâțenie și ferocitate sălbatică, suit pe pieptul unei fete de o rară frumusețe, leșinată pe un divan de spaima acelui monstru.</p>
<p>Eleonora își întoarse ochii cu pudicitate. Ea se interesa mai cu deosebire de o Cleopatră, mușcată de năpîrcă și trăgând să moară pe patul de paradă.</p>
<p>— «Regarde, cheri! on dirait qu'elle respire!» zise ea doctorului Bengalici, arătându-i pieptul reginei egiptene ce palpita printr-un mecanism care-i dă toate aparențele realității.</p>
<p>— «În adevăr, replică acesta, păcat numai că și nu horcăie!..»</p>
<p>Ceilalți defilau pe dinaintea capetelor încoronate, — împăratul Wilhelm, Napoleon III, Sultanul, Țarul rusesc, regina Victoria, etc. — înșirați de-a lungul pereților de scânduri ai acelei șandramale, drepți în rigiditatea lor macabră, cu ochii fără viață, cu figurile scoase ca din mormânt, inspirând mai mult frica și dezgustul decât curiozitatea.</p>
<p>Bilureață atrăsese pe Sevastița Maghirescu dinaintea unui grup ce înfățișa execuția împăratului Maximilian, între credincioșii săi Miramon și Mejia, și găsise o frumoasă ocaziune, de care profita, pentru a povesti moașei comunale, care auzia pentru prima oară de aceste lucruri, tragica dramă din Queretaro, nu însă fără a o desnatura, presărând-o cu inexactități și inepții, după obiceiul său.</p>
<p>Când se aflară de iznoavă afară:</p>
<p>— «Ia priviți ce bine se amuzează prietenele noastre! strigă Emilia Oarcă, arătând, la câțiva pași de acolo, într-o cursă de călușei, pe Elena Caponea și pe Aneta Minghiruș, așezate într-un soi de lando de scânduri albastre, ce se învârtea împrejurul unei axe, pe când, în față și la spatele lor, locotenentul Francisc Vaja și căpitanii Alexandru Toroș și Cristian Cenușe, veniți înadins din Constanța, le făceau escortă, pe simulacrele de cai de lemn, repeziți într-un galop vertiginos.</p>
<p>Întreaga companie se apropia, însă trebui să aștepte ca cursa să se termine, mulțumindu-se a schimba, de la distanță, semne de recunoaștere din mână și din batistă cu prietenii regăsiți.</p>
<p>Când aceștia fură liberi, bucuria tuturor păru mare de a se afla împreună.</p>
<p> — «Quel heureux hasard de-a vă fi regăsit!» exclamă Eleonora, întinzând mâna amicelor sale și celor trei ofițeri, care se grăbiră să i-o sărute.</p>
<p>— «De mult sunteți aici?» întrebă doctorul Bengalici, strângând, la rândul lui, mâinile ce se îndreptau spre dânsul.</p>
<p>— Da, răspunse locotenentul Francisc Vaja, am luat-o cam de dimineață. Nu e vorbă, nu ne căim, căci am avut ce vedea. Păcat numai că e prea multă ovreime...»</p>
<p>— «Aceasta trebuie să facă plăcere d-lui Bilureață,» întrerupse căpitan Cenușe, salutând cu un zâmbet ironic pe judecătorul de pace.</p>
<p>— «Și pentru care cuvânt?» voi să știe acest din urmă, întorcându-i, cam înțepat, salutul.</p>
<p>— «Fiindcă aveți aplecare pentru sgomot și vorbă multă, răspunse Cenușe... O! în privința aceasta, n’aveți să vă plângeți. Ați fost servit după pofta inimii!..»</p>
<p>— «Mi-e teamă că vă înșelați!»  se mulțumi a replica Bilureață, cu răceală. Apoi, întorcându-se spre amicul său Rașcu, care sta alături de dânsul, adăugă încet, astfel ca să nu fie auzit decât de ei singuri:</p>
<p>— «Frontavoiul ăsta mă plictisește. Nu știe ce are de se tot ține de capul meu. O să vezi c’o să se întâmple scandal..»</p>
<p>Ceilalți porniseră deja înainte. Ei mergeau în bandă, vorbind în gura mare, vizitând tot ce le ieșea înainte, intrând prin panorame, cutreierând menageriile, încercându-și norocul la loteriile cu numere câștigătoare, cumpărând tot felul de nimicuri: brățări de sticlă, balonașe de cauciuc, trâmbițe de carton sau de tinichea, îndopându-și gura cu fisticuri și cu alune prăjite, făcând — militarii mai cu seamă — un tapaj infernal, ce silea pe țărani, totdeauna respectuoși pentru uniformă, să se dea într-o parte ca să le lase loc liber.</p>
<p>Dinaintea unei târgi ținute de un muscal cu barbă albă, ei dau peste Tarsița Pepenel și Rîța lui Niță Cotoiu care târguiau turtă dulce.</p>
<p>— «Bonjur, madam Pepenel! bonjur, madam Cotoiul ... Bună e turta aceea, să cumpărăm și noi?..»</p>
<p>— «Bună ziua, doamnelor și domnilor!».. Da, ni se spune că e chiar acum sosită din Odesa. O luăm pentru copiii.. Dar încotro ați apucat o astfel cu toții? Luați-ne și pe noi!..»</p>
<p>— Ne ducem la Carul cu bere, să ne răcorim. Dacă vă face plăcere, hai să bem câte-un pahar!..»</p>
<p>Ele le urmară. Pe drum, Eleonora și Clotilda se opriră la diferite prăvălii, ținute de ovrei, să cumpere câte ceva, — stofe de mătase și de catifea, obiecte de aur, bijuterii, — ce-și propuseseră să le dea cadou sorei lor, Mariuchei, în ziua nunții. Celelalte se simțiră obligate să le imite exemplul, luând și ele ceea ce li s-a părut mai potrivit pentru ocazie: Emilia Oarcă, un cordon de piele roșie, așa-zisă de Rusia, cu o frumoasă cataramă de perle false; Elena Caponea, o pereche de cercei de aur, cu pietre pretinse de diamant; Aneta Minghiruș, o brățară, de aur, goală în interior, însă împodobită cu o boabă de mărgăritar, ce se dă drept veritabilă; Sevastița Maghirescu, un serviciu de cafea de porțelan, garantat de Saxa, cu tava lui de aceeași materie ; Tarsița Pepenel și Rîța Cotoiu, mai practice și mai economice, una o cană de apă, cu flori poleite, și cealaltă un enorm vas de noapte. Bărbații, de asemenea, cumpără oarecari daruri pentru ginere: un frumos chimir de Brașov, cu flori de piele și alămuri; o pereche de cisme de iuft, cu talpa bătută în capete de cuie; un ceasornic de argint, cu lanțul lui; un topor american cu două tăișuri. Apoi, când toate aceste obiecte fura împachetate și pornite la gazda fiecăruia, ceata își reluă drumul înainte, spre berăria unde-și propuseseră să se oprească.</p>
</div>
<div type="chapter" n="27">
<p>XXVII.</p>
<p>Instalat sub un mare umbrar de cetină de brad, cu mese și scaune pretutindeni, într-un loc răcoros, cu vedere depărtată spre Flămânda și înălțimile Mățăului, Carul cu bere era frecventat, la acea oră, de tot ce Cîmpulungul poseda mai distins. Doamne și domni, din localitate, sau veniți pentru vară în vilegiatură, se aflau adunați acolo, la umbră, consumând, într-un zgomot de glasuri abia dominat de instrumentele unui taraf de lăutari din Pitești, bere rece, în butelii ținute în gheață. Din această cauză, fetele lui Panțiru, cu compania numeroasă ce le însoțea, au avut la început dificultate să găsească locuri, toate fiind ocupate. Din norocire, ele au fost văzute de Mișu Voinea și de Gabriel Rușescu, deja instalați, care le-au poftit la masa lor, destul de încăpătoare pentru a le permite tuturor să se așeze, strângându-se puțin.</p>
<p>— «Dar știți, messieurs, că este o veritabilă șansă că ne-am întâlnit!» a zis Eleonora, salutându-i pe tineri cu cel mai amabil surâs al său. Fără dumneavoastră, ce ne făceam!..»</p>
<p>— «Coconițelor,» a răspuns Mișu Voinea, «norocul este pentru noi! Prezența dumneavoastră și a societății ce vă însoțește ne aduce aminte de lucruri plăcute, acel dejun pe iarbă, spre exemplu, de la Plescioare, terminat într-un chip atât de neașteptat!..»</p>
<p>— «Și care putea să aibă urmări mult mai grave, datorită...»</p>
<p>Bilureață, care a făcut această întrerupere, s-a oprit brusc, fără să-și termine ideea.</p>
<p>— «Continuați!» a strigat căpitanul Cenușe, găsind un bun pretext de a se lega de judecătorul de pace, pe care-l știa grozav de fricos. «Datorită dumneavoastră, domnule Bilureață, trebuie să zicem, căci practicați atât de bine politețea cu doamnele, încât le părăsiți tocmai când e mai multă nevoie de prezența dumneavoastră...»</p>
<p>— «Pardon! protestă magistratul astfel interpelat. Doamnele nu erau expuse la niciun pericol ca să fi avut nevoie de mine, și dacă pericolul s-a întâmplat mai în urmă, aceasta nu e din vina mea!. .»</p>
<p>— «Auzi? ripostă Cenușe, umflându-și glasul și încruntându-și sprâncenele, în gluma, pentru a impresiona pe interlocutorul său. —Atunci, pretindeți că eu aș fi cauza accidentului din peștera dela Brădițel?»</p>
<p>— «N-am zis aceasta!» asigură Bilureață.</p>
<p>— «Că aș pune așa de puțin preț pe viața acestor doamne, încât aș fi fost în stare să provoc o catastrofă care putea să le-o răpească?..»</p>
<p>— «Îmi atribuiți cuvinte pe care nu le-am rostit! . .»</p>
<p>— «Și că, mai mult decât atât, după ce aș fi săvârșit faptul ce-mi imputați, n-aș avea curajul să-i iau răspunderea, ci aș căuta să mă ascund după deget!»</p>
<p>— «Îmi e peste putință să pricep de unde deduceți acest lucru!..»</p>
<p>— «Că aș fi, în alți termeni, un laș și un om de nimic?..»</p>
<p>— «O asemenea idee n-a fost niciodată exprimată de mine!..»</p>
<p>— «Dar știți d-voastră, d-le Bilureață, că aceasta constituie o insultă gravă ce-mi faceți?..»</p>
<p>— «N-am avut niciodată intenția de a vă ofensa! ..»</p>
<p>— «Că pentru un om de onoare, ea nu se poate spăla decât în sânge?..»</p>
<p>— «În viața mea, n-am acordat asemenea satisfacții!. .»</p>
<p>— «Și că vă voi sili să ieșiți cu mine pe tărâm?.. — «Despre aceasta, vă pot încredința că nu veți putea reuși niciodată!..»</p>
<p>Dialogul, pornit pe povernișul acesta, putea să mai țină multă vreme, spre distracția asistenților, — chiar a lui Rașcu, care făcea haz, pe tăcute, de pusilanimiatea amicului său, însă chelnerul apăru cu paharele și sticlele comandate. Aceasta făcu o diversiune care permise discuțiunii să se potolească și conversației să ia o altă întorsătură.</p>
<p>Deodată, căpitanul Alexandru Toroș strigă: — «Iată eroul dela Brădițel!» arătând pe Niță Palie, însoțindu-l pe Ghică Panțiru, care se oprise înaintea unei prăvălii de mărgăritărie, unde se vindeau, printre alte mărunțișuri, lăzi de Brașov, costume preoțești, hamuri, lumânări de ceară, alice și iarbă de pușcă, expuse, ca mostră, în două străchini. Ei examinau o pereche de cununii de metal galben, parcă ar fi vrut să le cumpere.</p>
<p>Toți se întoarseră. Eleonora și Clotilda, vizibil indispuse de această apariție care atesta, în fața lumii, rusticitatea originii lor, făcură o mișcare de nemulțumire. Însăși Mariuca rămase rece și indiferentă în fața omului care, peste câteva zile, era să-i devină soț. Adevărul este că această căsătorie nu era pe placul ei, și dacă nu refuzase să se facă, este fiindcă tatăl său promisese și nu voia să iasă din cuvântul lui. În inima sa, ea suferea de gândul de a deveni nevasta unui țăran, în timp ce surorile sale erau măritate cu domni din oraș și duceau o viață de doamne.</p>
<p>Niță Pălie văzu pe Mariuca și pe surorile ei, observă mișcarea acestora și răceala cu care-l privea logodnica sa, și cu intuiția oamenilor simpli, a căror soartă e în joc, înțelese imediat că o prăpastie exista între el și casa în care voia să intre. El plecă, deci, capul cu întristare. Toate scrupulele și îndoielile de mai înainte îi reveniră, și, în gândul său, iarăși începu să se ridice teribila întrebare dacă trebuie să meargă mai departe sau dacă nu era mai bine să-și vadă de treabă și să renunțe la un pas care nu părea să-l conducă decât spre nefericire.</p>
<p>Cu toate acestea, bărbații se sculaseră cu toții, și, în semn de respect, se îndreptaseră spre bătrânul Panțiru, pentru a-i strânge mâna.</p>
<p>— «Bună ziua, nene Ghică. Ce faci aici? Hai să bem o bere împreună!...»</p>
<p>— «Bună să vă fie voia, dragii mei! Vă mulțumesc, nu pot. Mă uitam la pirostriile astea, pe care aș vrea să le cumpăr.»</p>
<p>— «Și ce să faci cu ele? Ce? la Rucăr nu sunt asemenea scule?»</p>
<p>— «Ba da; dar s-au cam învechit de atâtea capete pe care au fost puse. Mă gândeam să le dăruesc bisericii, după ce vor fi slujit mai întâi, ca noi, la cununia Mariucăi.»</p>
<p>— «Sunt, în adevăr, foarte frumoase! încredință Bilureață, după ce le examină cu atenție. Ai zice tiara lui Saitafarnes...»</p>
<p>— «A cui? întrebă Panțiru, intrigat de acest nume barbar, pe care-l auzea pentru prima oară.</p>
<p>— «A lui Saitafarnes, regele Sciților! răspunse Bilureață, care citise de curând istoria incidentului cu Rukomowski și voia să arate că este în curent cu tot ce se petrece în lume.</p>
<p>- «A lui Serta-ferta-neț, regele Chiților? încercă să repete Panțiru, a cărui limbă nu era deprinsă cu inflexiuni atât de complicate. — Mă! dar al dracului nume mai poartă și ăla! Mai știi? O fi însuși ucigă-l toaca!...»</p>
<p>— «Nu așa! reluă Bilureață. A lui Sa-i-ta-far-nes! Ce? nu știi?.. dacă vrei, să-ți spun eu...»</p>
<p>El n’apucase să-și termine propunerea, când o explozie teribilă zgudui aerul, răsturnând și împrăștiind tot ce se afla în prăvălie.</p>
<p>Bilureață căzu cu fața la pământ și rămase locului ca mort.</p>
<p>Ceilalți se aleseră numai cu comoțiunea sau cu puțină spaimă.</p>
<p>Ce se întâmplase? Pe când judecătorul de pace se pregătea să inițieze pe Panțiru în misterele istoriei unor lucruri ce nu-l interesau, căpitan Cenușe, plictisit de a-l auzi perorând, voise să se întoarcă la masa unde rămăseseră cucoanele, și, înainte de a se depărta, își lepădase țigara. Aceasta, căzând, nimerise drept în străchina cu iarbă de pușcă, care luase foc și produsese explozia.</p>
<p>Bilureață, ridicat de asistenți, care alergaseră în ajutorul lui, se constată că, afară de sperietură, nu avusese nicio vătămare serioasă. I se pârlișeră numai mustățile și i se înegrise figura; dar aceasta nu era nimic pe lângă ceea ce ar fi putut să i se întâmple. Cu toate acestea, el plecă supărat, văzând că compania din care făcea parte, în loc să-i ia apărarea, desaprobându-l pe Cenușe, râdea pe înfundăturile de halul în care se afla. Și astfel se termină, — cu adevărat foc bengal, — acea zi începută sub auspicii plăcute și care merita un sfârșit mai frumos.</p>
</div>
<div type="chapter" n="28">
<p>XXVIII.</p>
<p>Cu trei zile înainte de Duminica fixată pentru nunta Mariucăi, grupuri de oameni, purtând plăcuțe cu vin, urmați de câte doi lăutari, — un flaut și o vioară — cutreierau satul, intrând din casă în casă, oprind pe trecători pentru a le oferi vinul de cinste. Aceasta constituia în același timp o invitare la nuntă, și necuviincios ar fi fost acela care n-ar fi răspuns la un asemenea apel. Totodată, mari pregătiri se făceau la casa lui Ghică Panțiru, transformată, pentru ocazie, într-un cuib de verdeață. Porțile cele mari, cu strașină, peretele din afară, vasta tindă ridicată, cu cerdacul ei, erau îmbrăcate în cetină de brad, decorate cu ghirlande de flori. La fel, camerele de sus, spălate și spoite din temelie, se transformaseră în saloane de primire, cu pereții îmbrăcați numai în scoarțe și în velințe, frumos lucrate, prinse, ici și colo, cu șervețele de in sau de borangic, cusute cu linuri sau cu mătăsuri. În spatele vastului șopron din fundul curții, măturat și lustruit pe jos, de tot materialul ce se afla înăuntru, se așezase bucătăria, compusă din pirostrii, susținând căldări de aramă sau cioane de tuciu, în care urmau să fiarbă bucatele, și din frigări de lemn și de fier pentru frip-</p>
<p>turi. Iar în mijlocul curții, sub un umbrar, întocmit pentru trebuință, se înființase o lungă masă de scânduri, pe picioare bătute în pământ, cu bănci într-o parte și în alta, pentru mulțimea invitaților mai puțin importanți, care nu ar fi încăput în sala de mese de sus, rezervată familiei și oaspeților de seamă.
<p>În fine, ziua cea mare sosi.</p>
<p>Dis-de-dimineață, grupuri de flăcăi, îmbrăcați în hainele lor cele mai frumoase, călări pe cai împodobiți cu flori și cu panglici, se perindau, adevărate bijuterii umane, între strada Păpușei, unde se afla locuința miresei, și Posada de-subt Cruci, unde locuiau mirii, așteptând momentul oportun pentru a se constitui în ceată și a forma, astfel, un cortegiu de onoare pentru tinerii soți.</p>
<p>Înainte de amiază, Niță Pălie, însoțit de tovarășul său, Moise Băgeac, care trebuia să-i servească drept martor, ambii îmbrăcați în haine de sărbătoare, sosi la locul de întâlnire, — casa lui Ghică Panțiru, — de unde nunta avea să pornească. Numai că alaiul se constitui, și, pe cea mai lungă cale, pe marginea satului, pentru ca toți să-i vadă, se îndreptă spre primărie. În frunte mergeau tinerii călăreți, formați într-un cerc, drepți și arătoși pe caii lor de munte, cu trapul mărunt. După ei venea trăsura nunții, împodobită cu flori, trasă de patru cai, cu hamurile legate în fund, cu batiste roșii și albe pe capetele lor. În trăsură se urcară Mariuca și tatăl său, care voia să-i fie și naș, iar în față, pe scaunul din față, ginerele și prietenul său, Moise, considerat deja ca un membru al familiei. Urmau după aceasta, în bună ordine, un șir neîntrerupt</p>
<p>de birje, aduse din Câmpulung, fiecare gătită cu flori și cu verdeață. Ele transportau rudele miresei, surorile ei, cu soții lor, și invitații mai de seamă, precum Aneta Minghiruș, Elena Caponea, Emilia Oarcă, Sevastița Maghirescu, Tarsița Pepenel, Rîța Cotoiu, și cavalerii care, de obicei, însoțeau aceste doamne: căpitanii Alexandru Toroș și Cristian Cenușe, veniți special din Constanța; locotenentul Francisc Vaja; tinerii Mișu Voinea și Gabriel Rușescu; nedespărțiții Rașcu și Bilureață, cel dintâi mai mălăeț, cel de-al doilea mai firoscos și mai vorbăreț decât oricând. Acest din urmă și-a lăsat mustața, sub pretextul că astfel avea mai mult aer de magistrat, dar în realitate pentru a șterge orice urmă a accidentului din târgul de la Sfântul Ilie.</p>
<p>La primărie, lucrurile s-au desfășurat rapid. Primarul, un moșnean din localitate, convins că îndeplinește o pură formalitate, deoarece adevărata căsătorie era cea religioasă, le-a amintit scurt soților drepturile și datoriile lor respective și le-a pus întrebarea dacă se iau din propria lor voință. Niță Pălie a răspuns prompt afirmativ. Mariuca, însă, a ezitat un moment, turburată de această chestiune ca de ceva neașteptat, la care nu avusese încă timp să se gândească. Apoi, când, împinsă de tatăl său, care stătea alături, s-a hotărât să spună da, cuvântul a fost rostit atât de încet și de încurcat, încât abia s-a putut auzi de cei mai aproape. Acest lucru i-a provocat un fior în inima lui Niță Pălie, iar un nor de tristețe i-a acoperit fruntea. Cu toate acestea, nu era timp</p>
<p>pentru reflexii melancolice. Ofițerul civil a rostit cuvintele că soții sunt uniți în fața legii, iar deja mulțimea de asistenți se grăbea să-și exprime felicitările pentru noua pereche. Eleonora și Clotilda, apropiate de celelalte doamne, s-au îndreptat spre sora lor să o sărute. Ea, însă, copleșită, s-a lăsat ca o masă în brațele lor, silindu-se din răsputeri să-și stăpânească lacrimile. Ghică Panțiru și Niță Pălie au suportat și ei asaltul prietenilor din sală, care se înghesuiau să îi felicite. Au schimbat multiple și zgomotoase sărutări cu cei mai apropiați, iar cu ceilalți au strâns mâna îndelung și repetat. Toți repetau: "cu noroc! să trăiți! să vă trăiască!..." Bilureață singur, pentru a se remarca, a crezut potrivit să schimbe formula și a strigat: "la mulți ani!" Aceasta i-a atras o observație severă din partea căpitanului Cenușe, care i-a reamintit, în fața tuturor și nu în termeni tocmai măgulitori, că o astfel de urare, bună în orice ocazie, la nuntă avea un caracter de rău augur.</p>
<p>La biserică, ceremonia ținu mai mult timp. Preoții, crezând că se recomandă, prelungiră oficiul peste măsură, ceea ce mări supliciul tinerilor soți, doritori să termine mai repede. Mariuca, mai cu seamă, palidă și cu ochii plecați, frumoasă, totuși, mai presus de orice descriere, în costumul său minunat din Rucăr, lucrat numai în fir, mătase și brocart, cu broderia sa strălucitoare ce cădea, ca un râu de aur, până la călcâie, stătea pierdută înaintea altarului, alături de soțul său, asemenea gânditoare, așteptând cu nerăbdare ca slujba să se încheie pentru a se întoarce acasă și a se elibera, închizându-se undeva și plângând singură și îndelungat. Niță, din partea sa, simțind, din tremurăturile mâinii soției sale, pe care o ținea în mâna sa, ceea ce se întâmpla înăuntrul ei, își stăpânea cu greu emoția și ar fi vrut să fie departe de acolo pentru a răsufla în liniște. Numai lumea din biserică, — mulțimea rudelor, a prietenilor și a invitaților, — găsea că lucrurile nu merg prea repede, și, veselă și negrăbită, își petrecea timpul ascultând sau privind ceea ce se întâmpla în jurul ei, vorbind, pe șoptite, despre nimicuri sau schimbând reflecțiuni răutăcioase despre persoanele și ținutele din fața lor.</p>
<p>Deodată, corul intonă "Isaia dănțuiește". Tinerii, împreună cu nașii lor și cu preoții ce oficiau, ținându-se de mână, ocoliră de trei ori biserica. Apoi, Ghică Panțiru, Mariuca, Niță Pălie și ceilalți membri ai familiei sărutară sfânta Evanghelie și cununiile, după care, serviciul fiind terminat, aceleași felicitări, urări și îmbrățișări reîncepură din partea rudelor, prietenilor și asistenților. Atunci, tinerii proaspăt căsătoriți, crezând că sunt în sfârșit liberi, se îndreptară spre ieșire; dar, aici, un nou obstacol le tăie calea, oprindu-i să înainteze. Eleonora, Clotilda și celelalte persoane din cercul lor social, pentru ca urmele prezenței lor la acea solemnitate să rămână neșterse, se înțeleseseră să fotografieze nunta în momentul când ea va pleca de la biserică și îl însărcinasera, în consecință, pe Sevastița Maghirescu să obțină acest lucru de la Isidor Umbertovici, fotograful renumit, care, precum se știe, era bine conectat cu moașa comunală și obișnuia să își dezvolte plăcile fotografice în camera obscură pe care o închiriase de la aceasta. Sevastița nu avusese mare greutate să-l convingă pe prietenul său să-i facă acest serviciu, și, de aceea, când Mariuca și Niță Palie ajunseră în holul bisericii, la ușă, îl găsiră pe Umbertovici instalat în curte, în față, cu cel mai bun aparat al său, pregătindu-se să facă o poză grupului ce înainta spre el. Tânăra pereche fu nevoită să se oprească și să aștepte mai bine de douăzeci de minute, până când fotograful își puse obiectivul la punct, până când rudele și prietenele ce organizaseră surpriza își luără locuri și poziții avantajoase, până când se traseră mai multe fotografii, căci una singură ar fi putut să nu reușească, și era esențial ca operația să dea un rezultat bun și ca ocazia să nu fie ratată.</p>
</div>
<div type="chapter" n="29">
<p>XXIX.</p>
<p>Ghică Panțiru, voios și cu zâmbetul pe buze, ca un om care a îndeplinit un act scump inimii sale, se întoarse singur și pe jos de la biserică, unde rămăsese mai în urmă pentru a regula mica sa daraveră cu preoții. În curtea casei, el găsi aproape tot satul adunat. După ce dădu încă o dată mâna cu cei mai importanți și răspunse prin mulțumiri celorlalți, care îl aclamau, el se duse să se așeze pe o bancă, pregătită în avans, acoperită cu un pled frumos lucrat, unde, conform tradiției locale, mireasa trebuia să-l întâmpine, ca naș, cu o oală de vin și să-i ofere să-și spele mâinile din aceasta. Mariuca însă nu apăru imediat să-și îndeplinească datoria, și bătrânul Panțiru trebui să aștepte mai bine de o jumătate de oră până să se arate în sfârșit. Ea devenise invizibilă, de cum se întorsese de la biserică, stând ascunsă și încuiată într-o cămăruță din fundul casei, de unde surorile ei o scotură, cu ochii roșii, pentru a o duce către tatăl lor care aștepta. Incidentul acesta, înțeles cu compasiune de ginere, care, cu intuiția specifică naturilor simple, ghicise cauza lipsei soției sale, trecu, totuși, neobservat de ceilalți, căci lacrimile și tulburarea fetei se atribuiră emoției ce o învăluise.</p>
<p>ea trebuia să simtă într-o ocazie așa de însemnată pentru dânsa.</p>
<p>Cu toate acestea, jocul începuse. La sunetul muzicii unui taraf de lăutari, compus din patru viori, patru cobze, două naiuri și un bas, fetele și băieții se prinseseră de mâini și formaseră, în curte, pe covorul de iarbă verde ce se desfășura în fața casei, și sub privirile mulțimii care privea, o horă mare, în care robusta frumusețe a dansatorilor rivaliza cu pitorescul și varietatea costumelor. Erau, într-un amestec nedescriptibil de stofe și culori, marame, unele foarte lungi și bogate, cu flori variate din țesătură; fote, strânse înfășurate pe după șolduri, pentru a lăsa să se deseneze formele, cu late borduri de fir sau mătase pe fonduri, în general, roșii sau negre; cămăși de in subțire sau borangic, cu largi mâneci suflecate, cusute numai în linii sau în broderii; mintene de postav, fără mâneci, cu gulerul, — de pluș sau catifea, — verde, roșu, galben sau albastru închis, cu găetane pe la cusături; ciorapi albi sau negri, de ață sau de bumbac, în ghete de vax sau de piele galbenă, ba chiar în pantofi de lac. Fetele îmbrăcau același costum ca femeile măritate, cu singura deosebire că aveau capul gol, coada lăsată pe spate și late panglici ce, la unele, le cădeau până la călcâie. La multe dintre ele, o simplă coroniță le încingea capul, peste creștet, înnodându-se, la ceafă, sub coadă. Cât despre bărbați, ei purtau, sub mintenele la fel ca ale femeilor, cămăși de cânepă înălbită, lucrate în casă, cu mânecile largi, vârgate cu galben, cu poalele crețe, cusute în bibiluri, mai lungi și mai trase la spate. Căciuli de oaie, la unii; pălării de pâslă, la alții; de pluș, negru sau cafeniu, la cei mai eleganți; cioareci sau ițari de dimie albă; centuri de lână, de bete sau de piele; cisme cu carâmbi, ghete de iuft sau simple opinci, completau portul lor, atât de simplu pe cât de original, ce dădea o notă veselă și caracteristică mulțimii..</p>
<p>Hora își continuă multă vreme evoluțiile sale până când mireasa se hotărăște să vină, după obicei, să se prindă și ea în ea. Ea apare în sfârșit, dar târziu, adusă, trăgându-se, pentru a zice astfel, de soțul său, și, palidă, cu o figură ce în zadar se străduia să pară veselă, totuși frumoasă mai presus de orice expresie, rupse lanțul mâinilor împreunate, intră în horă și făcu câțiva pași alături de Niță Pălie. Aceasta dădu tuturor ocazia să o admire și să se bucure pentru norocosul muritor căruia îi fusese dat să posede o asemenea comoară. Numai el, nefericitul, știind ce prăpastie exista între el și inima nevestei sale, nu era de această părere, își plângea soarta în tăcere și se căia deja de greșeala pe care o făcuse, luând-o!</p>
<p>După hora, urmară multe alte jocuri — sârbe, brâuri, bătute — unele mai animate decât altele, care puseră, până seara, floarea tineretului în mișcare. La niciunul dintre ele însă Mariuca nu mai voia să participe, retrasă și, pentru a zice astfel, închisă în odăile de sus, unde invitații mai de seamă se strângeau pentru a petrece între ei, a se deda la dansuri mai nobile — boerești — la muzica unui alt taraf de lăutari, mai subțiri, aduși intenționat din Pitești.</p>
</div>
<div type="chapter" n="30">
<p>XXX.</p>
<p>— «Madame Bengalici, ce bine vă vine pălăria asta! O admir de azi dimineață! Desigur, trebuie să fi fost comandată la Paris, căci la noi nu cred că se găsesc modele ca acesta ...»</p>
<p>Era Emilia Oarcă care se exprima astfel, deși, la biserică, ea nu făcuse decât să râdă încet, cu Sevastița Maghirescu, de coafura Petrei lui moș Ghică Panțiru, pe care o compara, cu răutate, cu o cratiță așezată pe capul unei duloaice.</p>
<p>Eleonora, măgulită de întrebare, răspunse cu cel mai amabil zâmbet.</p>
<p> — «En effet, am adus-o astă primăvară pentru un botez, fără să pot prevedea că, a doua oară, voi avea ocazia să o port la nunta surorii mele!..»</p>
<p>— «Îți place?» șopti Emilia Oarcă la urechea moașei comunale, care se ținea cât putea să nu pufnească. «Te asigur că am văzut-o, înainte de Paști, la fereastra unei comerciante evreice de pe Calea Moșilor...»</p>
<p>Între timp, tăvile cu bomboane, cu glasuri, cu dulcețuri de smochine, produse ale Cîmpulungului, cu pișcoturi, circulau prin camere. Se deschiseseră și câteva sticle de șampanie, iar Bilureață, pentru a eclipsa</p>
<p>închinările fără fraze ale celorlalți, încercase să țină un toast în regulă, însă nu-l putuse termina, fiind încurcat și intimidat de privirile ironice pe care i le arunca căpitanul Cenușe.</p>
<p>Deodată, locotenentul Francisc Vaja se ridică.</p>
<p>— «Cuconiță, îmi faceți onoarea unui tur de vals?»</p>
<p>Elena Caponea, căreia i s-a adresat această invitație, se agăță, grea și masivă cum era, de umărul adoratorului său, și amândoi începură să se învârtă prin odaie. Celelalte doamne, solicitate de cavalerii lor, se grăbiră să le urmeze exemplul, Aneta Minghiruș fiind condusă de căpitanul Alexandru Toroș; Eleonora și Clotilda de soții lor, doctorul Bengalici și Irimescu-Răstoacâ; Sevastița Maghirescu de Rașcu; Emilia Oarcă de Bilureață. Acest din urmă nu se lăsă până nu făcu un nou pocinog, căci, pentru a se arăta un bun conducător, voia să se strecoare, cu partenera sa de dans, printr-un loc prea strâmt între două perechi, însă a făcut o manevră atât de greșită, încât s-a izbit de o servitoare care aducea o tavă cu dulceață, a răsturnat tava cu totul și a căzut el însuși, lovindu-se tare cu capul de scânduri.</p>
<p>După o mică pauză provocată de acest accident, care a stârnit râsul tuturor, dansul a început cu mai multă ardoare, punându-se la contribuție tot repertoriul coregrafic uzitat în asemenea ocazii: polci, valsuri, cadriluri. S-a făcut chiar un cotilion final, dirijat de căpitanul Cenușe, care a profitat de ocazie pentru a supune pe Bilureață la multiple și grele încercări, obligându-l să facă câteva figuri nu tocmai compatibile cu calitatea lui de magistrat.</p>
</div>
<div type="chapter" n="31">
<p>XXXI.</p>
<p>Afară, în curte, petrecerea nu era mai puțin animată. Pe lângă dansurile naționale care se succedau și la care participau, fără deosebire, bărbați, femei, fete și flăcăi, două butoaie cu vin, care se puseseră la dispoziția celor ce, bând, credeau că se răcoresc, contribuiau puternic să mărească veselia tuturor. Spre seară însă, jocul se suspendă pentru a se permite invitaților să se ospăteze. La un semnal dat de Ghică Panțiru, care, împreună cu ginerele său, voise să ia parte la banchetul țărănesc, lumea începu să se îndrepte spre umbrarul din fund, destinat a servi, după cum am spus, drept sofragerie populară. Aici, pe imensa masă de scânduri, cu lavițe, acoperită, pentru circumstanță, cu o față de pânză albă, peste care se așezaseră, de jur împrejur, farfurii și ștergare, fără alte tacâmuri decât linguri de metal, se serviseră deja bucatele. Ele se compuneau din cozonac, dintr-o ciorbă de carne de oaie, bătută cu ou și cu oțet, din pui fripți și din lapte cu orez. Deși simple în aparență, aceste mâncăruri constituiau, pentru niște tocmacuri obișnuite cu regimul frugal, un regal împărătesc, și, de aceea, toți le făcură cea mai mare cinste.</p>
<p>Îndestulându-se din ele până le umplură gura. Ghică Panțiru, de la capul mesei unde se așezase, privea cu plăcere și se bucura de pofta oaspeților săi. El avea ochii pretutindeni, nu-și găsea astâmpărul, voind să-i vadă pe toți mulțumiți și fără lipsă de nimic, striga la servitori să mai aducă din ce nu se ajungea, și, în același timp, spunea, râdea, se amesteca în vorba celorlalți, adresa fetelor și nevestelor glume ce provocau hazul tuturor.</p>
<p>— «Mai încet, lele Zamfiro! strigi ca o găină care a ouat! . .»</p>
<p>— «Dar bine înțelegi, surata Dino. Ți-e mintea deschisă ca a unei fete mari a doua zi după nuntă! . .» </p>
<p>— «Ce stai cu nasul în sus, Paraschivo? Ori te uiți să vezi cum râd muștele? . .»</p>
<p>— «Bravo ție, Alexandrine! Așa zic și eu. Mănânci și bei ca un om ce se scoală de pe boală! . .»</p>
<p>— «Frumos mai cați la bărbatul tău, Marino! Ne vine să credem că ți-e drag ca o blană în luna lui Cuptor!..» </p>
<p>— «Prea isprăviști iute, Frusino. Îți trebuie, ție, să te saturi, mai puțină vreme decât unui vrăbioi să-și calce soția!..»</p>
<p>— «Nu mai spui nimic, Ileano? Hai! vorbește! Nu sta tăcută ca un cuc fără cuib!...» </p>
<p>— «De bine ce petreci, Anico, caști ca un pește pe masa unei bucătării!..»</p>
<p>— «Auzindu-te vorbind astfel, lea Safto, îmi vine să cred că ai mai multă ciudă în inimă decât boabe de grâu intră într-un buzunar. . .»</p>
<p>— «Mă întrebi dacă asta-mi place, Catrino? Da. Ca un pat la doi tineri de curând luați ...»</p>
<p>Și câte altele.</p>
<p>În sufrageria de sus, spoită și frumos împodobită cu flori și cu verdeață, se servea, în acelaș timp, masa mosafirilor de distincțiune, la care luau parte, afară de vechile noastre cunoștințe, pe cari le-am întâlnit în diferitele faze ale acestei povești, câțiva invitați din Câmpulung și din Rucăr, unde se aflau în villegiatură. Eleonora făcea onorurile cu amabilitatea ce-i plăcea să arate de câte ori juca rolul principal. Mariuca, frumoasă ca totdeauna, în costumul ei strălucitor de mireasă, luase și ea loc, alături de surorile sale, însă mintea nu-i era la mâncare, ci sta tristă și tăcută în mijlocul zgomotului și veseliei ce domneau împrejurul ei.</p>
<p>Masa, de altminteri, era aleasă și bine servită. După mezeluri, — icre negre, salam, sardele, brânzeturi,— se dase supa, o supă gustoasă de zeamă de găină; apoi, peștele, niște păstrăvi frumoși, aduși din Oticu, dela obârșia Dâmboviței, cu asezonament de lămâie și de unt-de-lemn; pe urmă, două feluri: pui de porumbel cu mazăre boabe și rățuște cu capere și cu sos de pătlăgele roșii; în fine, friptura : cocoși de pădure, împușcați în brădetul din Boteanu și ținuți câteva zile în oțet ca să li se frăgezească carnea. Ca desert, erau prăjituri și fructe.</p>
<p>Cu cât ospățul mergea spre sfârșit, cu atât zgomotul și veselia deveneau mai accentuate. Bărbații,— ofițerii, mai cu seamă, — serviți cu abundență dintr-un vin de Dealu-Mare, vechiu și galben ca chihlimbarul, prinseseră la limbă și umpleau odaia de asurzitoarele lor discuții, la care se amesteca glasul ascuțit al cucoanelor. Rașcu, în calitate de literat al companiei, promitea, emoționat, să facă o dare de seamă sensațională, cum nu se obișnuia, pe care spunea că avea de gând să o publice în marile ziare din capitală, cu rugăciune către celelalte s-o reproducă.</p>
<p>— «Veți vedea, concluziona el; va fi admirabil; veți fi, sunt sigur, pe deplin mulțumite! . .»</p>
<p>— «Și ce veți pune într-însa? întrebă Sevastița Maghirescu, cu interes.»</p>
<p>— «Ce voi pune? Dar tot ce am văzut! Descrierea nunții la care am asistat, a jocurilor, a costumelor și toaletelor, a grației persoanelor aci prezente . . . printre care figurați cu atâta distincțiune, adăugă el cu glas galeș, dându-și ochii peste cap ca un pește ce trage să moară.</p>
<p>— «Alors, pour être exact, va trebui să vă dăm câteva note,» întrerupse Clotilda.</p>
<p>— «Inutil! replică Rașcu. Exactitudinea nu e de rigoare în asemenea materie; destul numai ca descrierea să fie măgulitoare. În viața-mi, am făcut multe dări de seamă, și de lucruri cu mult mai importante, de cărți apărute, de opere dramatice, de lucrări artistice de tot felul și la care, vă mărturisesc, nu mă pricepeam de loc. Cu toate acestea, nu m-am preocupat nici odată să fiu exact. Puțină imaginație și multă mlădiere, iată tot ce mi-a fost de ajuns pentru a ieși cu bine!..»</p>
<p>— «Atunci, îi plâng pe cei ce vă citesc! exclamă, în chip de concluzie, căpitan Cenușe, care stă alături și care avea pentru Rașcu aceeași antipatie ca pentru Bilureață, poate din cauza prieteniei lor.</p>
<p>Însă cafeaua se servise, și toți ieșiră în pridvorul de afară ca să o ia. Acolo, un spectacol unic în felul lui îi aștepta. Țăranii, sculați și ei de la masă, înfierbântați de mâncare și de băutură, căci se desfășuraseră, după cum am spus, mai multe butoaie în cinstea lor, aprinseseră un foc mare în mijlocul ogrăzii și încinseseră un joc năpraznic la lumina lui. După ce priviră câtva vreme cu interes, domnii și doamnele de sus se simțiră, la rândul lor, ispitiți să le imite exemplul. Ei reîncepură, deci, dansurile lor de mai înainte, și, astfel, petrecerea ținu până la ziuă. Ba se prelungi și a doua zi și ziua cealaltă, astfel că nunta Mariuchii ținu trei zile și rămase de pomină în Rucăr, unde nu se mai văzuse o altă nuntă așa de veselă, de frumoasă și de bogată.</p>
</div>
<div type="chapter" n="32">
<p>XXXII.</p>
<p>Căsătoria Mariuchei cu Niță Pălie nu era, nu putea să fie din cele potrivite. Crescută în belșug; întreținută, prin poziția tatălui său în sat, în credința că era dintr-un aluat superior celorlalți țărani; în contact cu o lume relativ mai cultă; împinsă, afară de aceasta, de exemplul surorilor sale, care luaseră boieri de la oraș drept soți, și nevoind să rămână mai prejos decât ele, — fata cea mică a lui Ghică Panțiru primise, după cum s-a putut vedea din cele ce precedă, cu displăcere ideea de a deveni nevasta unui băiat de la țară, fără poziție, fără instrucțiune, fără avere, care-și câștiga viața cu munca mâinilor și care nu putea să-i satisfacă nici unul din visurile ce-și formase despre existență. Cu toate acestea, deprinsă a asculta de vorba părintească, ea se supusese voinței tatălui său, scârbită însă, de la început, de acela pe care soarta i-l dase drept bărbat, hrănind în inima sa numai răceală și dispreț pentru dânsul. Din parte-i, Niță Pălie, deși iubind pe soția sa cu o iubire ce mergea până la nebunie, ce l-ar fi împins să săvârșească fapte disperate pentru a-i fi plăcut, simțea, după cum am arătat, prin instinct, că ea nu fusese</p>
<p>făcută pentru dânsul și că viața lor va fi o nenorocire. Totuși, când ocazia se înfățișă, el nu putu rezista dorinței de a o lua și lăsă lucrurile să-și urmeze cursul, tot sperând că, poate, se înșeală și că ele nu sunt așa de rele precum și le închipuia.</p>
<p>Nepotrivirea dintre dânșii se învedera chiar din primele zile.</p>
<p>Într-o dimineață, Niță văzu pe Mariuca, sculată înaintea celorlalți, gătindu-se cu îngrijire, pe când servitorii din curte alergau de colo până colo, tăiau păsări, frigeau pui, îndesau desagele cu fel de fel de merinde. În același timp, mai mulți cai, cu șelele puse, așteptau, afară la poartă, legați de parmaclâcul ogradei. Ceva neobișnuit se pregătea, fără îndoială, în care nevastă-sa părea a fi amestecată. Niță voia să știe ce se petrece.</p>
<p>— «Mariuco, îi zise el cu blîndețe, intrând în odaea-i, — de dimineață mai te îmbraci astăzi! Te duci oare undeva?»</p>
<p>— «Da, mă duc!» răspunse Mariuca scurt.</p>
<p>— «Și unde? întrebă Niță tot cu blândețe.</p>
<p>— «Iacă undeva! Ce-ți pasă?.. Mă duc cu surorile mele la Păpușa.»</p>
<p>— «Dar drumul e lung și rău până acolo. Să nu vi se întâmple ceva ...»</p>
<p>— «N’ai grije; nu ni se întâmplă nimic. Afară de aceasta, nu vom fi singure...»</p>
<p>— «Ah! vor mai fi și alții?.. Și când vă întoarceți?..» </p>
<p>— «Prea vrei să știi multe!.. Poate diseară, poate mâine ...»</p>
<p>— «Dacă vrei, merg și eu cu voi.»</p>
<p>- «Nu! la focu! N’ai ce căuta acolo!..</p>
<p>— «Și pentru ce? Oare ți-e rușine cu mine?..» </p>
<p>— «Pe semne. Sunt domni care ne însoțesc, și n’ai nici o potriveală cu dânșii. Vorba aia: nu-ți vârî lingura unde nu-ți fierbe oala! . . »</p>
<p>— «Bine, Mariuco! Dacă zici așa, așa să fie!..»</p>
<p>Și Niță, cu durerea în inimă, lăsă pe nevastă-sa să plece într-o excursiune mai dinainte aranjată între ea și surorile ei, însoțită de o numeroasă companie de civili și militari, care se învârteau împrejurul ei, făcându-i ochi dulci, și din care, pe unii, el îi vedea pentru întâia oară.</p>
<p>Altă dată, o întâlni pe Valea lui Eclea, ducându-se, în societatea acelorași persoane, de care, acum, nu se mai putea despărți, spre vârful Căpitanului, la deal, unde, după previziunile ce luase, se vedea că avea să stea toată ziua. Cum o zări, el se opri în loc, așteptând momentul să-i vorbească. Ea însă, jenată de prezența lui, ca de a unui om de condițiune inferioară, cu care nu voia să aibă relații, îi întoarse spatele, făcându-se că nu-l vede, râzând și glumind cu tovarășele sale ca de lucruri indiferente. El trebui să o lase să treacă, neîndrăznind să deschidă măcar gura, urmărind-o, totuși, mult timp cu ochii și scoțând, când dispăru la un cot al văii, un oftat adânc, pornit chiar din fundul pieptului.</p>
<p>El avea să îndure, astfel, aproape zilnic, disprețul și indiferența soției sale. Dar purtarea acesteia cu dânsul, umilitoare când se găseau în fața lumii străine, devenea cu totul crudă de câte ori rămâneau amândoi</p>
<p>singuri. În acele momente, Mariuca făcea tot ce-i era prin putință ca să-l descurajeze sau să-l scârbească. Ea se așeza, într-un colț retras al camerei, unde sta posomorită și pe gânduri, fără a-i adresa o singură vorbă. Apoi, dacă-l vedea că se pregătește să-i spună ceva, se scula numai pentru a-și face de treabă și a nu asculta ceea ce zice; umbla forfota și fără trebuință dintr-o odaie în alta: scotocea prin dulapuri, parcă ar fi pierdut vreun lucru însemnat ce nu putea să regăsească; își mângâia pisicele, desmierdându-le prin cuvinte dulci ce, lui, nu-i adresase niciodată; îl întrerupea prin exclamări sau reflecțiuni de o vulgaritate ce-i tăia tot gustul de a urma înainte, sau, pretextând vreo indispoziție subită, vreo durere de cap nesuferită, se retrăgea în odaia de alături, unde se închidea cu cheia și rămânea acolo până a doua zi, numai în ciuda lui și ca să nu fie la un loc cu dânsul.</p>
<p>Niță înghițea aceste neajunsuri tot sperând că sunt trecătoare și silindu-se, prin supunere și blândețe, să le micșoreze gravitatea. El credea încă că lumea de la oraș, cumnatele sale mai cu seamă, de care Mariuca nu se mai putea deslipi, turburau și stricau caracterul acesteia, și aștepta cu nerăbdare sfârșitul verei și plecarea acestor oaspeți supărători pentru fericirea sa. Până atunci, el căuta să uite, să rabde, să treacă cu vederea, ajutat în aceasta încă de numeroasele sale ocupațiuni, căci Ghică Panțiru, luându-l drept ginere, îi dase administrarea averii sale pe mână. Secundat de Moise Băgeac, în tovărășia căruia continua să trăiască, ca mai înainte, el își trecea zilele într-o continuă mișcare, mereu cu treabă, mereu afară din sat, la munte, perindându-se de la o margine la alta a vastelor proprietăți ale socrului său, supraveghind pe oamenii acestuia, tocmiți la lucru, lucrând el însuși fără preget, cu aceeași ardoare de odinioară, ca în timpul când era nevoit să-și câștige viața prin muncă.</p>
<p>Oriunde se afla însă, de orice încerca să se apuce, oricum căta să se amețească, o idee stăruitoare, mereu aceeași, se înfățișa neîncetat minții sale și nu-i dă un moment de pace. — Ce o fi făcând Mariuca? se întreba el într-una. Ce o fi având cu mine, de nu mă poate suferi? Prin ce aș aduce-o să mă iubească?.. Și, preocupat de aceste întrebări, cădea îndată pe adânci gânduri. Cu ochii mari deschiși, pironiți în gol, uitându-se fără să vadă, el începea atunci, deștept, să viseze, să facă planuri, să combine mijloace. Și fericirea trecea adesea pe lângă dânsul în acele consfătuiri intime cu el însuși. Împins de imaginațiunea sa, îndreptată mereu spre același țel, iubirea Mariuchei, el inventa, cu puterea dorinței nesatisfăcute, lucruri ce, pentru moment, îl umpleau de bucurie, căci i se păreau adevărate, însă îl aruncau, puțin mai în urmă, când se trezea, în durerile realității și ale desămăgirii. El își închipuia, — și acesta era visul lui preferat, — că un mare eveniment s-a întâmplat, un cataclism teribil, un război distrugător a căzut peste țara în care trăia. Ce să devie, nenorocita de ea, căci nimeni nu îndrăznea să-i sară în ajutor. Atunci el se scula. Tânăr și voinic cum se știa, el își simțea puterea să o scape, se sacrifica pentru binele ei, lăsa tot, pleca de acasă, se ducea unde pericolul era</p>
<p>mai mare, și după lupte uriașe, după minuni de bărbăție, revenea învingător, aducând mântuirea, aclamat de o lume întreagă. Pe de altă parte, regele sau împăratul locului, plin de recunoștință, îl chema dinaintea-i, îi dă ranguri și bogății, îi propunea chiar, ca în povești, pe fiica-sa drept soție. El însă, cu inima prinsă de o altă dragoste, refuza mâna prințesei, și, grăbit să revadă pe iubita sa, se ruga să-i dea voie să se întoarcă mai iute acasă. Urmat de o ceată numeroasă de ostași și oameni de serviciu, trăgând după dânsul care cu aur și cu pietre nestimate, el sosea în Rucăr, la casa lui Ghică Panțiru, unde Mariuca, mai frumoasă decât oricând, îi ieșea înainte, cu brațele deschise, înduplecată și cucerită prin isprăvile ce săvârșise și prin lucrurile ce aducea, dându-i-se trup și suflet, iubindu-l și desmierdându-l, zi și noapte, trăind cu el, neschimbată, până în adânci bătrânețe, la sfârșitul vieții lor.</p>
<p>Alteori, începea să se dojenească el singur, aruncând toată vina asupra sa.</p>
<p>— «Nu vezi, mă prostule?» își zicea el, bătându-se cu pumnul în cap. «Bătîndu-te cu pumnul în cap, îți zicea el, că răceala ei vine din sfiala ta față de ea? Dacă ai fi altfel, ea, cu siguranță, și-ar schimba purtarea. Ce crezi oare că femeilor le place să stai dinaintea lor cu gura căscată, uitându-te cu jînd la ele, ca un nătărău, și neîndrăznind să întinzi măcar mâna pentru a le apuca și strânge de mijloc? Dar ele își bat joc de asemenea oameni! Lor le trebuie bărbați curajoși și înțelepți, care să le ia pe dânsele și să le facă să simtă că sunt mai slabe, iar nu mortăciuni ca tine, care se mulțumesc să ofteze când sunt singuri, și să înghită în sec! Ia bagă nițică inimă în tine, și ai să vezi cum se vor schimba lucrurile! Mare mirare chiar dacă, atunci, Măriuca nu te alerga ea, după tine și nu te plictisea cu o dragoste de care, azi, nici nu vrea să audă vorbindu-se! ... »</p>
<p>Apoi, după un moment, relua cu mai multă tărie :</p>
<p>— Te vaeți că te nesocotește. Dar ce-ai făcut, mă rog, până acum, ca să o silești să aibă slăbiciune pentru tine? I-ai spus vreodată că o iubești? I-ai deschis vreun minut inima ta, ca să vadă ce comori de dragoste se află în ea, adunate și păstrate acolo cu sfințenie pentru ea singură? Ah! nici prin gând nu ți-a trecut să ai îndrăzneala aceasta! Deși umbli de ani după ea, ea poate nici nu știe că te topești după ea! Și mai te miri că îți întoarce spatele și fuge când te apropii! Dar are dreptate, sărăcuța! Prea bine face, și oricine alta, în locul ei, tot astfel ar fi făcut, dacă nu și mai rău! ...»</p>
<p>Îmbărbătat prin aceste reflecții și altele ce-și făcea, el lăsa atunci tot baltă, ruga pe Moise să rămână la treabă, în locul lui, și alerga, ca un nebun, acasă, nerăbdător să îi spună nevestei sale tot ce avea pe inimă și ce regreta că nu îi spusese încă. El spera să o miște prin cuvintele de dragoste ce-i ardeau buzele și să îmblânzească astfel răceala. Singura vedere a Mariuchei însă, când se afla în fața lui, îi tăia mai tot curajul. Pe urmă, el și-l pierdea cu totul când ea, înainte chiar de a-l fi lăsat să-și deschidă gura, îl întâmpina în termeni răuvoitori, pe un ton grețos, pe care o femeie nu îl întrebuințează decât cu omul pe care nu-l poate suferi.</p>
<p>— «Iar ai venit? îi zicea ea, cum îl zărea intrând</p>
<p>în curte. Se vede că nu-ți place treaba de te întorci așa de des acasă.</p>
<p>— «Am venit, Mariuco, fiindcă mi se făcuse dor de tine și voiam să te văd înainte de a mă duce iar la munte!..»</p>
<p>— «Puteai prea bine să te scutești de osteneala aceasta, căci nu era nicio nevoie!»</p>
<p>— «Ba da! din potrivă. Pentru mine, trebuința era mare. Departe de tine, nu mai dorm, nu mai trăiesc ...»</p>
<p>— «Mai încet, mă rog! Știi că dragoste prea multă nu-mi prea place!...»</p>
<p>— «Și pentru ce, Mariuco? Nu sunt bărbatul tău? Nu am dreptul să te iubesc?...»</p>
<p>— «Și eu am pe acela d’ati zice să-mi dai pace.»</p>
<p>— «Astfel răspunzi cuvintelor mele de iubire, Mariuco? Dacă te supăr, spune-mi să mă duc, și plec îndată ...»</p>
<p>— «Îmi vei face plăcere.»</p>
<p>— «Așadar mă gonești, fără a-mi zice măcar o vorbă bună, care să-mi meargă la inimă?»</p>
<p>— «N-am vreme să mă țin de fleacuri.»</p>
<p>— «Mariuco, încă o dată, nu-ți face păcat cu mine! Spune-mi, cel puțin, că nu mă urăști...»</p>
<p>— «De ce nu-mi ceri mai de grabă un înscris la mână că mor după tine!...»</p>
<p>— «Bine, Mariuco, am înțeles! Mă duc și multă vreme n-am să mai dau pe acasă.»</p>
<p>— «Ce bine o să faci!...»</p>
<p>— «Înainte de a pleca, o singură rugăciune. Dă-mi voie să te sărut odată! . . .»</p>
<p>— «Ba asta vorbă să fie!...»</p>
<p>Apoi, fiindcă insista, ea-l respingea, supărată, printr-un: «hai! te cară!» din cele mai brutale, și alerga de se închidea în odaia sa, unde rămânea până când îl simțea că a plecat.</p>
<p>El se întorcea la lucru, disperat, cu moartea în suflet. Atât de mare era puterea iubirii sale însă, încât, puțin după aceasta, reîncepea să spere, imputându-și nereușita propriei sale nepriceperi, acuzându-se că nu avusese destulă măsură, că o luase prea repede și așteptând ocazia să-și reînnoiască declarațiile, cu riscul de a fi întâmpinat prin noi umilințe și ocări.</p>
<p>Lucrurile merseră astfel toată vara, până după Sfânta Maria.</p>
</div>
<div type="chapter" n="33">
<p>XXXIII.</p>
<p>În dimineața aceea, Niță Pălie se întorcea din Peatra Craiului, — de la Funduri, — unde fusese ca să vadă stâna de vaci ce socrul său ținea în acel loc.</p>
<p>După ce înnumărase vitele și constatase că totul e în regulă, el nu putuse rezista plăcerii de a se sui în vârful muntelui, pe creastă, pentru a încerca să întoarcă o privire spre Rucăr. El știa foarte bine că, de acolo, nu va putea zări satul său dorit, ascuns cum era, în vale, după înălțimi; totuși, voia să-și arunce măcar ochii în direcția lui, drag cum îi era, fiindcă într’însul se afla ființa ce, în lume, îi era mai scumpă decât toate, adică Mariuca.</p>
<p>Urcat pe munte, el stătuse multă vreme plecat pe prăpastia ce se deschide în partea cealaltă, spre apus, uitându-se fără spaimă în jos. În partea aceea, în adevăr, priveliștea e îngrozitoare, căci stânca, dreaptă și abruptă ca un perete, se afundă vertical în adâncimi pe care ochiul nu le poate măsura. Dincolo de abis însă, o succesiune încântătoare de văi și de plaiuri, de livezi și de poiene, coborându-se treptat până în Dâmbovița, de păduri întunecoase sau de luminișuri, de arbori crescuți unul lângă altul sau așezați la distanță,</p>
<p>cu atâta ordine și simetrie parcă ar fi fost sădiți în mod intenționat pentru a forma parcuri și alei regulate, permitea vederei să se reposeze pe verdeața lor fermecătoare, pe o verdeață specială ce cuprindea toată gama nuanțelor acestei culori, de la verdele luminos ca smaraldul, până la cel negru ca ciparosul, trecând prin verdele-galben, verdele-roșu, verdele-albastru, verdele-alb și verdele-cenușiu.</p>
<p>După ce își săturase ochii de acel spectacol unic în felul lui, Niță și-i ridicase mai sus, pe crestele și înălțimile din față, ce se desinau, pe cerul limpede, cu un relief și o precizie admirabile.</p>
<p>La spatele munților, spre nord, se desfășura marea câmpie șeașă a Transilvaniei, cu satele, bisericele, țăranii ei cultivate, însemnate prin linii drepte de toate fețele, ce se pierdeau în zarea liliachie a depărtării. Mai încoace, Păpușa, moșoroiu gigantic, atrăgea atenția prin masa-i enormă, din care porneau, în toate direcțiunile, cinci mari ramificațiuni, ca antenele unui monstru fantastic. Dincolo de dânsa, la soare apune, Iezerul închidea orizontul prin crestele-i inegale.</p>
<p>Iată acum, într-un amestec nedescriptibil de culmi și de vârfuri, pe care numai un om din localitate putea să le deosebească, Piscanul, Bătrâna, Colții lui Andrei, Piscul Calului, Găina, Găinațul-mic și Găinațul-mare, muchii înalte și variate, la poalele cărora curg râuri armonioase! Iată, în partea cealaltă, Tămașul, rotund și împădurit, împingându-și contraforturile până în Ungaria! Iată Draxinul, lanț erbos, desprinzându-se din Păpușa și apucând calea răsăritului! Iată Cațcoe, frate cu cel precedent, urmând, cu o ușoară înclinare, aceeași direcție! Iată Boteanul, negru de brădetul ce-l acoperă! Iată Drăganul...</p>
<p>Deodată, Niță, care simțea o adevărată plăcere de a-și rememora, cu voce tare, numirile acestor creste de munți, pe care le cunoștea, pe care le cutreiera în nenumărate rânduri și care îi aminteau de incidente din viața sa de buștenar, se opri, ca uimit, cu ochii mari căscati, pironiți, drept înainte, pe un punct al orizontului din fața lui. El văzuse, în adevăr, dincolo de muchia Drăganului, spre Dobriaș, cele două proeminențe inegale ale Țefeleicei, în același fel cum îi apăruseră, pentru prima oară, acum câteva săptămâni, din Piscul Iediței, conturându-se pe cerul senin și reprezentând forma unui nas și a unor buze ce dădeau crestei muntelui înfățișarea unei figuri omenești. Același joc de umbre ce l-a amăgit altă dată, se grămădea și acum în jurul punctului ce reprezenta capul și imita, să te înșeli, părul unei femei despletite. Apoi, undulațiunile muchiei, rumenite de soare, simulau perfect gâtul, sânul, pântecile acelei femei, de o nespusă frumusețe, ce părea că stă goală, pe spate, într-o poziție indecentă, cu picioarele îndoite și sprijinite în Păpușa. Niță crezuse, prin aceeași halucinație de odinioară, că recunoaște în acea vedenie pe Măriuca, întinsă intenționat în fața lui pentru a-l ispitii, a-l atrage și a-i face durerea și mai simțitoare. Atunci, ca și altă dată, natura s-a revoltat în el. O dorință nebună de posesiune l-a cuprins, și cu cuvinte de patimă și de disperare, el a început să coboare culmile drepte și alunecoase ale Petrei Craiului pentru a se întoarce cât mai curând acasă, în Rucăr, a vorbi Mariucăi, a o</p>
<p>Hotărî să-l iubească, sau, de unde nu, săvârșească ceea ce ceasul îl va povățui, «chiar dac-ar intra în ocnă, își zicea el; numai să știe că și-a făcut cheful, și pace bună!»</p>
<p>Proptit în bâta sa de lemn de corn, arsă în foc și tare ca ferul, el străbătu, cu repeziciune, marea pădure uscată și plină de obstacole ce duce, de la Funduri, la pichetul de la Gropi, urcă, fără să răsufle, în vârful Ciocanului, pe unde îi era drumul, și de unde un spectacol impunător, cu Petricica, neagră, pe dreapta, și cu lanțul Bucegilor, alb, pe stânga, îi apăru, fără să poată, totuși, a-l ispiti să se oprească, după cum avea obiceiul, spre a-l privi; lăsă în urma sa Izvoarele și Vătarnicul, piscuri sumbre și lustruite de făgetul care le acoperea, și, prin cărări înguste, peste colți de piatră tăioși sau alunecoși, pe cărări repezi și dificile, prin fînețuri încă necositie sau prin otave, sosi, ca un nebun, în curmătura Dîmbovicioarei, la cârciuma lui Jingoi. El se pregătea să treacă înainte, fără a sta, ca altă dată, după o lungă cursă, spre a bea o țuică și a roade un covrig, când un glas îl strigă de la spate:</p>
<p>— «Măi! mă, Niță! unde alergi astfel? Stai o țâră că am să-ți vorbesc! . .»</p>
<p>Niță cunoscu glasul lui Moise și se opri în loc.</p>
<p>— «Ce vrei, mă? zise el cam indispus; ce ți-e cu mine? Spune repede, căci mă grăbesc!..»</p>
<p>— «Că ți-o fi degrabă, o înțeleg, răspunse Moise, apropiindu-se; dar de unde ai aflat vestea? Afară de vreun pasăre cerească, care ți-o fi adus în zbor, nimeni nu putea să ți-o dea înaintea mea, care tocmai veneam intenționat la tine pentru asta!..»</p>
<p>Niță se uită mirat la tovarășul său.</p>
<p>— «Dar de ce veste vorbești, mă Moise, că n-am primit niciuna până acum!..»</p>
<p>— «Atunci de ce alergai astfel?»</p>
<p>— «Am treabă în Rucăr și mă grăbeam.»</p>
<p>— «Adevărat că nu știi ce s-a întâmplat acolo?..»</p>
<p>— «Zic zău că nu! De unde să fi auzit? Vin tocmai din Funduri și n-am întâlnit suflet viu în calea mea...»</p>
<p>— «Iată ce e, zise Moise, punând mâna pe umărul prietenului său ca să-i dea curaj; fii tare, suntem toți muritori! Bietul nea Ghică a încetat din viață!..»</p>
<p>— «Cum! exclamă Niță, cu lacrimile în ochi, Nea Ghică a murit? Păcat de el, sărmanul! Era om așa de bun! . . Și din ce i se trage moartea, adăugă el după o pauză, căci l-am lăsat sănătos, alaltăieri, când am plecat de acasă!.. Dar Măriuca ce-o fi făcând, sărăcuța de ea! Ce-o fi zicând de această nenorocire?»</p>
<p>Moise îi povesti toată întâmplarea. Chiar în dimineața aceea, Ghică Panțiru se sculase, vesel și bine, ca totdeauna, dăduse raita obișnuită prin sat, se abătuse pe la primărie, ca să vadă ce se mai petrece pe acolo, apoi o luase pe strada Doamna Florica la vale, spre prăvălia lui Nicu cofetarul, unde se așezase la taraba de la drum, ceruse o cafea și se pusese să joace table. Când să arunce zarul însă, capul îi picase deodată, poc! pe piept. El scosese un sughiț adânc și rămăsese cu mâna întinsă. Cei din jur săriră numai decât să-l ajute, îl stropiseră cu apă, crezând că e numai o amețeală trecătoare, îl desbrăcaseră chiar de cămașă și-l frecaseră peste tot trupul. Așa! caznă zadarnică! Ghică Panțiru își dăduse sfârșitul, lovit ca de trăsnet de o dambla fulgerătoare. Atunci, nu mai rămânea decât să-l ducă acasă.</p>
<p>— «Eram acolo, continuă Moise, când îl duseră. Să fi văzut ce jale! Tot satul se adunase în curtea lui. Fetele țipau și se bociau de ți se sfâșia inima. Mariuca, mai cu seamă, era neîmpăcată. Le-am lăsat pe toate văitându-se și am plecat după tine ca să te vestesc și să te întorc acasă!..</p>
<p>Niță își ștergea ochii, ascultându-l. Toată patima, toată aprinderea ce-l mânase până acolo, ca pe un nebun, trecuse și se stinsese ca un tăciune muiat într-o doagă cu apă. Acum, el nu se mai gândea decât la durerea Mariuchei, la jalea ei de a fi pierdut pe tatăl său, care o iubise și la care ținea atât de mult.</p>
<p>— «Să mergem! zise el în cele din urmă. Ea poate să aibă nevoie de noi!..»</p>
<p>Și, urmat de tovarășul său, care se ținea cu greu de pașii lui, o luă pe Dîmbovicioară în jos; străbătură repede și fără să se uite defileul de stânci care face din acea trecătoare una dintre minunile de căpetenie ale Rucărului; ajunseră într-un suflet la Podul-Dîmboviței; lăsă șoseaua și o tăiară direct prin poienile care duc la poalele Pleașei; apucară pe sub acest munte spre Scărișoara; coborâră în livezile lui Paraschiv și lui Niță Baștea, ajunseră în fugă la cimitir, și, de acolo, pe la spatele bisericii, în câteva minute, se aflară la casa răposatului, unde un trist spectacol îi aștepta.</p>
<p>Ghică Panțiru, pus în coșciug și îmbrăcat în hainele lui cele mai bune, stătea întins, cu mâinile cruce, în cerdacul cu geamuleț, în care obișnuia să-și odihnească noaptea oasele. De jur împrejur, lumea, grămădită, umplea casa, tinda, ograda. Iar la căpătâiul lui, unde citeau preoții, fetele lui, îngenunchiate, plângeau de ți se rupea inima.</p>
<p>Niță își făcu loc prin mulțime, se apropie de mort și-i sărută mâna. Apoi, se întoarse spre Mariuca, informându-se încet cum îi e, căutând să o mângâie, să-i dea inimă. Ea însă rămase ca de piatră, părând că nici nu-l vede, nici nu-l aude. El stărui, în naiva lui credință că face bine, silindu-se să obție măcar o vorbă, un răspuns. Atunci, plictisită, ea îi aruncă, printre lacrimele ce-i curgeau pe obraz, o privire fulgerătoare, și, pe un ton ce nu admitea replică, cu un accent de un dispreț suveran, îi șopti aceste cuvinte: «du-te! lasă-mă!» Despărțit de orice speranță, el se supuse și plecă de lângă ea, se retrase în fundul curții, sub brazi, și acolo începu să plângă ca un copil.</p>
</div>
<div type="chapter" n="34">
<p>XXXIV.</p>
<p>Înmormântarea lui Ghică Panțiru se făcu a treia zi, cu toată pompa cerută de poziția pe care el o ocupa și în mijlocul unei afluențe de lume ce sculă tot Rucărul și cătunele vecine în picioare.</p>
<p>După slujba bisericească, ce se săvârși acasă, unde un mare drapel negru se bătuse în poartă, și unde toți amicii familiei se adunaseră pentru a exprima, prin prezența lor, regretele ce le inspira dureroasa pierdere, Rașcu, care prinsese gust de Rucăr și tot își amâna plecarea, pronunță, în calitate de specialist, de retorician desăvârșit în ale meseriei, panegiricul răposatului. Această onoare îi fusese, ce e drept, disputată, la început, de Bilureață, care avea pretenția de a fi cunoscut mai de aproape pe defunct și de a putea, prin urmare, aminti mai cu competență viața și calitățile lui. Însă, la urma urmelor, el cedase în fața obiecțiunilor ce i se făcuseră că, având respirația scurtă, din cauza unui viciu de conformațiune a pectoralului, nu va putea să meargă până la sfârșit în rostirea unei bucăți oratorice atât de lungi și de emoționante.</p>
<p>— «Păcat», repeta el, spre a se consola și spre a face și pe ceilalți să creadă că așa e, «păcat că suflarea îmi lipsește! Altfel, le-aș fi arătat eu ce va să zică o oratorie funebră...»</p>
<p>Rașcu fusese, deci, ales să îndeplinească pioasa sarcină de a trâmbița meritele și virtuțile răposatului, însă se achită de această datorie cu obișnuita-i platitudine, debitând, cu glasul cel mai miorlăit, o compunere fără miez, plicticoasă prin lungimea disproporționată și prin exagerările ce conținea. Aceasta făcu ca atenția auditorului să se distragă, chiar de la primele fraze, de la ceea ce se spunea, spre a se îndrepta spre frivolități, damele mai cu seamă apucându-se să schimbe între ele, pentru a trece timpul, șoapte, cancanuri sau alte observații malițioase asupra aproapelui.</p>
<p>— «Ai văzut pe Emilia Oarcă cum s-a gătit? Ai zice o sorcovă! Parcă n-ar fi la înmormântare!..»</p>
<p>— «Ce-o fi având Elena Caponea de face mutre locotenentului Francisc Vaja? De sigur că e un ceva la mijloc, pe care o să-l aflăm în curând!..»</p>
<p>— «Ia te uită la Rîța Cotoiu! Și-a pus fota pe dos! Se vede că doliul se exprimă astfel la țărani!..»</p>
<p>— «Săraca Aneta Minghiruș! De când a văzut pe căpitanii Alexandru Toroș și Cristian Cenușe, nu se mai ține de bucurie! Îți vine să crezi că acești ofițeri au făcut drumul de la Constanța mai mult de hatîrul ei decât de al mortului!..»</p>
<p>— «Ce ți-e, soră, cu fetele astea de țăranci când ajung ceva!.. Auzi-le! Chiar jelindu-se, ele caută să vorbească francezește!..»</p>
<p>— «Ai observat cu ce dispreț a trecut Tarsița Pepenel pe lângă sărmanul ăla de Niță Pălie, ginerele cel mai tânăr al răposatului? Pârlita de ea! Nu se poate desbăra de mania de a face pe cucoana mare, deși, când te apropii de dânsa, îi auzi mațele chiorăind de calicie! ..»</p>
<p>— «Nu pot să-mi închipui ce-o fi înțelegând Sevastița Maghirescu, de ascultă astfel, cu gura deschisă, parcă s-ar teme să nu-i scape o vorbă din cele ce aude!..»</p>
<p>Ceilalți asistenți căscau de urât, sau vorbeau de afacerile lor, sau se gândeau la treburile de a doua zi, pe când Rașcu își continua nesfârșita omilie ce nu interesa pe nimeni.</p>
<p>- «Ce anostă cazanie! nu se putu opri de a exclama, destul de tare, căpitan Cenușe. În asemenea condiții, prefer să aud pe domnul Bilureață ținând o conferință asupra lucrurilor militare! ...»</p>
<p>Discursul se termină în fine, subliniat, la sfârșit, de suspinele înăbușite ale câtorva babe din adunare, care nu înțeleseră nimic, dar care își făceau meseria de tânguitoare olătite. Pe urmă, după "Veșnica pomenire", intonată de preoți și de cor, sicriul fu ridicat pe brațe de bărbați și scos în curte, unde cortegiul se întocmi și porni spre biserica Adormirea din Suseni. Cu toate regulamentele sanitare, în adevăr, Ghică Panțiru, ca fruntaș al satului, se bucura de privilegiul de a nu fi înmormântat la cimitir, laolaltă cu ceilalți, ci de a avea locul său rezervat, alături de altarul bisericei, pentru a dormi acolo somnul de veci.</p>
<p>Alaiul funebru era astfel compus:</p>
<p>În frunte, pășeau câțiva copii, unii purtând sfeșnice de biserică, cu lumânări de ceară aprinse, alții cu mâna goală. După ei, mergeau steagurile celor trei biserici din localitate, închinate, după cum am spus, Adormirii Maicii Domnului și ținute fiecare de câte un om cu capul gol. Urma apoi coliva, cu lumânări de ceară înfipte într-însa, așezată într-un coș gătit și dusă de doi oameni asemenea cu capul gol. După colivă, venea un copăcel, împodobit cu o coroană de flori naturale, liliac, sub care se înnoada o basma de stofă neagră. De fiecare din crengile acelui copăcel atârnau turte dulci poleite și colaci. Un om, de asemenea, cu capul gol, purta acea imagine simbolică a defunctului. La spatele lui, un alt om, tot cu capul gol, mergea ținând pleoapa sicriului, apoi preoții, în odăjdii, psalmodiind cântece bisericești, și, imediat după dânșii, ținută de patru oameni cu capul gol, printre care Niță Pălie și Moise Băgeac, o targă acoperită cu scoarțe, pe care era așezat sicriul. Ghică Panțiru, pus în sicriu cu fața descoperită, stătea cu o mână scoasă afară. În cap, el purta o căciulă neagră, pe care se cususe o treșă de fir galben, iar între degetele mâinii, se vedea o piesă albă de 50 de bani. Alături de dânsul, pe stânga, erau fetele, Eleonora și Clotilda, îmbrăcate în doliu, și Mariuca, în costum național, cu capul învelit în zăbranic și cu fota întoarsă pe dos. Ele plângeau și se jeleau în gura mare. Pe dreapta, înconjurați de invitați mai de seamă, ginerii, —doctorul Bengalici și Irimescu-Răstoacă,— cu capul gol și cu ochii roșii. Iar în urmă de tot, formând o lungă coadă, restul satului, bărbați, femei, copii, în portul lor obișnuit, bărbații cu capul gol, femeile în costume cu culori violente.</p>
<p>Cortegiul, astfel compus, apucă la dreapta, pe strada Păpușei; trece podul de pe Râușor, în fața grădinii publice, unde o mulțime de curioși, străini de localitate, se adunaseră pentru a privi; întoarce la stânga, și, în sunetul clopotelor, în cântecele preoților, în jaletele femeilor, se îndreaptă, pe strada Doamna Florica, spre locul de veșnică locuință. La fiecare răspântie însă, el se oprea, targa cu sicriul se punea jos, preoții ziceau câte o mică rugăciune, iar femeile începeau să țipe și să se vaită, adresând apeluri și vorbe de regret răposatului, amintindu-i particularități din viața trecută, lucruri ce nu mai aveau să vadă. Pe urmă, procesiunea pornia iar înainte, spre a se opri din nou, la câteva zeci de pași de acolo, unde aceleași scene reîncepeau. La biserică, durerea familiei atinse culmea, și punerea în mormânt se efectuă în mijlocul unor crize de lacrimi și unor țipete de disperare ce mișcară pe toți cei de față. Apoi, după ce ultima lopată de țărână fu aruncată peste groapa acoperită cu pământ, mulțimea se retrase, nu însă înainte de a fi primit, de la cei însărcinați cu distribuirea, pomana cuvenită, adică câte-o pâine, un pește și o lumânare de ceară.</p>
<p>Mariuca rămase la mormântul tatălui său, rugându-se de cei ce voiau să o ia de acolo să o lase a-și ușura inima, plângând singură și în pace. Ea stătu mult timp în locul acela, afundată în durerea sa, fără să vadă ce se petrece împrejurul ei, aproape fără cunoștință. Când, într-un târziu, își mai veni în fire și voia să se scoale, ea simți că cineva se află în spatele ei și, întorcându-se să vadă cine e, dădu cu ochii de bărbatul său, în genunchi ca și ea și cu obrazul scăldat</p>
<p>în lacrimi. Atunci, în loc să se înduioșeze de soarta acelui om nefericit, gonit și disprețuit de ea ca un netrebnic, dar care, totuși, se ținea de pașii ei ca un câine credincios, ea se revoltă de a-l vedea alături de ea și voia să plece pentru a se depărta de el.</p>
<p>— «Mariuco, șopti Niță, înțelegându-i gândul, ce ți-am făcut de mă urăști astfel? Unde te duci? Pentru ce fugi de mine? . . .»</p>
<p>— «Mă duc unde-mi place, răspunse ea pe tonul cel mai grețos; n-am să dau socoteli! . . .»</p>
<p>— «Mariuco, fie-ți milă de mine! Nu mă respinge! Uite, te iubesc de nu mai știu ce fac. Lasă-mă, cel puțin, să nădăjduesc că ciuda ta împotriva mea nu va ține cât lumea! ...»</p>
<p>— «Mă rog, mai încet cu astfel de vorbe! Uite oare unde te afli? . . .»</p>
<p>— «Mariuco, dacă nu-mi făgăduiești că o să-ți schimbi purtarea cu mine, mă omor. . .»</p>
<p>— «Fă ce-i pofti; n-am să iau îndatoriri. ...»</p>
<p>— «O să mă aibă pe suflet!...»</p>
<p>— «Faptele altora nu mă privesc! ...»</p>
<p>— «O să te căiești?...»</p>
<p>— «Fă bine și mă lasă în pace!...»</p>
<p>Zicând aceste cuvinte, ea porni spre poarta ogradei, ieși în stradă și se îndreptă spre casă. Niță, după ce se strădui zadarnic să o mai rețină pentru a se explica, se duse, la distanță, după ea, adresându-i rugăminți și cuvinte de dragoste, pe care ea nu voia să le audă și la care refuza să răspundă.</p>
</div>
<div type="chapter" n="35">
<p>XXXV.</p>
<p>Antipatia Mariuchei pentru bărbatul său deveni și mai mare după moartea lui Ghică Panțiru. Cât trăi acesta, — fie din respect pentru dânsul, pentru a nu-l nemulțumi, deoarece el ținea mult la această căsătorie, fie de nevoie, căci nu se simțea cea mai tare, — ea păstrase oarecari menajamente, care, fără a satisface inima însetată de iubire a lui Niță Pălie, scăpau, cel puțin, după cum se zice, aparențele. De la moartea tatălui său însă, ea nu se mai crezu obligată la nici o rezervă și lăsă să se vadă, în orice ocazie, sentimentele sale de ostilitate față de acela pe care soarta i-l dăduse drept soț. Astfel, ea încetă cu încetul de a se mai așeza la masă cu dânsul, începu să evite de a mai da ochi cu el, mereu ocupată, mereu lipsită de acasă, în vizite, pe la vecini, sau, când nu era dusă, mereu închisă și zăvorâtă în odaia sa, unde nimeni nu putea să pătrundă. Bietul Niță încercase, după obicei, cu binele, cu rugămințile, care nu-i fuseseră de nici un folos. El se adresase în urmă la surorile ei și la bărbații acestora, cerând intervenția lor în favoarea sa.</p>
<p>Mijlocul acesta nu-i reușise însă mai mult decât cel dintâi, căci, pe lângă grețoșeniile cu care îl întâmpinaseră rudele lui, ce făceau dificultăți de a se amesteca în treburile altora, când în sfârșit ele se hotărâseră să vorbească Mariuchei, observațiunile lor provocaseră din partea-i o explozie de indignare de a le fi fost pârâtă, după cum zicea ea, și atrăseseră o inimiciție și mai mare pentru acela care căuta să se apropie cu sila de dânsa. Niță se alesese cu atât, și viața-i devenise din ce în ce mai necăjită.</p>
<p>Un incident neașteptat veni să i-o amărască și mai mult.</p>
<p>Se știau relațiile dintre Elena Caponea și locotenentul Francisc Vaja, șeful garnizoanei din Rucăr, care profita de absențele bărbatului pentru a face, în lipsa-i, vizite nocturne destul de prelungite soției. Într-o dimineață, Caponea, întorcându-se mai devreme din inspecțiunea varnițelor sale, zări, furișându-se pe portiță, afară din curtea casei sale, o umbră de om, ce avu curiozitatea de a căuta să afle a cui era. El nu întâmpină mare dificultate să constate că era a însuși locotenentului de care e vorba și simți o mare ciudă din aceasta. Își propuse, deci, să tacă și să pândească, voind să prindă pe culpabili asupra faptului și să-i pedepsească după cum meritau.</p>
<p>Câtva timp, el așteptă degeaba. Francisc Vaja, din instinct sau fiindcă mirosise ceva, devenise rezervat și încetase incursiunile sale pe domeniul străin. Dar acest lucru nu era deloc pe placul Elenei Caponea, care intră, mai întâi, într-o mare îngrijorare, crezând că prietenul său oferea unei rivale prinosul favorurilor de care era lipsită; pe urmă, când se convinge că nu avea să se teamă de nicio concurență în această privință, își schimbă atitudinea, începe să facă pe indiferenta și pe supărata, stârnind astfel patima amantului său, până îl aduce să uite orice prudență și să reînceapă întâlnirile secrete de mai înainte. Atât aștepta și Caponea. Într-o noapte, când îndrăgostiții se credeau în siguranță, el intră, pe neașteptate, în odaia unde se aflau, găsi pe Francisc Vaja în locul ce legea rezervase pentru el singur, și, plin de necaz pentru această uzurpare, trase bietului ofițer o bătaie soră cu moartea, luându-i uniforma și sabia și lăsându-l să fugă; afară, pe stradă, numai în cămăși și cu picioarele goale.</p>
<p>Scandalul fu enorm, și autoritățile militare, încunoștințate, deschiseră o anchetă. Ele se convinseră însă numai decât că bărbatul fusese în dreptul său, maltratând pe ofițerul seducător, desaprobară purtarea acestuia, și, ca supliment de pedeapsă, îl mutară din acel loc în altul.</p>
<p>Înlocuitorul lui, — și aceasta fu spre marea nenorocire a lui Niță Pălie, — era un tânăr căpitan din Cîmpulung, care avusese de mai multe ori ocazia să vie prin Rucăr și era cunoscut de fetele lui Ghică Panțiru, în societatea cărora făcuse, în diferite rânduri, excursii și petreceri prin munți. Îndată ce se așeză în sat, în capul companiei sale, el căută să profite de vechile sale relații, introducându-se și mai adânc în intimitatea acestei familii. Mai mult decât atât: el se apucă să facă curte Mariuchei, pe care o ochise mai dinainte, și, fără a ține seamă de exemplul predecesorului său, puse tot la cale pentru a o scoate din minți și a o seduce.</p>
<p>La început, lucrul nu înfățișa mare pericol. Mariuca, deși rău dispusă pentru bărbatul său, avea un fond cinstit și nu cugetase până atunci să-l înșele. Afară de aceasta, moartea tatălui său îi băgase multă întristare în inimă, și, ocupată de durerea sa, ea n-avea vreme să se gândească la altceva decât la ceea ce se raporta la dânsa. Puțin mai în urmă însă, când doliul se mai învechi și Rucărul se golise de vizitatorii ce nu mai aveau ce căuta într-însul, după ce surorile sale, cu bărbații lor, rechemați de treburi, părăsiră, la rândul lor, satul natal pentru a se întoarce în București, situațiunea se schimbă, și liniștea și monotonia ce se lăsară pe mica localitate, posomorâtă și mai mult prin apropierea iernei, începură să-și producă efectul. Mariuca era tocmai în toiul crizei de ciudă ce simțea împotriva soțului său fiindcă, luând-o, îi stricase visurile de viitor și o osândise la mediocritate. Stăruințele tânărului ofițer, primite, mai întâi, cu rezervă, sfârșiră prin a o interesa. Ele îi deschideau, afară de aceasta, perspectiva de a se despărți de bărbatul său, acum mai cu seamă când tatăl său, care ar fi fost un obstacol la aceasta, nu mai trăia, pentru a se căsători cu adoratorul său și a-și schimba astfel condițiunea. După câteva ezitațiuni și nazuri ce precedeau, la orice femeie ce are să se dea, greșeala în care și-a propus să cadă, soția lui Niță Pălie începu să asculte cu bunăvoință jurămintele ce i se făceau, se simți obligată să răspundă în același chip la ele și termină</p>
<p>prin a deveni, cu bună seamă, amanta omului care întreprinsese să o cucerească.</p>
<p>Odată primul pas făcut, ea se aruncă în această aventură cu ardoarea unei naturi însetate de plăcere care a găsit în fine un țel pentru golul vieții sale. Acum, ea nu se mai gândea decât la dragostea sa și la ceea ce ar fi putut să o întrețină și să o prelungească. Profitând de lungile absențe ale bărbatului său, care era împovărat de treburi, deoarece cumnații săi, plecând, îl însărcinaseră cu căutarea averii rămase, până vor putea să se împartă, ea nu se sfiia de a primi pe amantul său la dânsa, de a sta ceasuri singură cu el, de a-l opri la masă, ba chiar de a continua și noaptea întrevederile lor vinovate. Apoi, când Niță Pălie se întorcea de la munte, ea se închidea în odaia sa, pentru a nu da ochi cu dânsul, sau pleca de dimineață de acasă, își trecea zilele la vreo prietenă din sat, unde luase întâlnire cu tânărul ofițer și unde continua, fără genă, traiul ce adoptase în lipsa soțului său. Bietul Niță era cu totul buimăcit de această viață și nu știa ce să mai creadă. El simțea că ceva rău pentru dânsul se plămădește în ascuns, însă nu putea să bănuiască ce anume, căci nimeni nu voia să-i deschidă ochii, deși, în sat, nu se vorbea decât de relațiile nevestei sale cu șeful garnizoanei. El continua, deci, să atribuie răceala Mariuchei, pe care abia o mai zărea din când în când, propriei sale stângăcii și neștiinței sale de a-i vorbi după cum trebuie pentru a-i câștiga inima. Câteodată, văzând-o întorcându-se acasă, seara, târziu, încerca să se apropie de dânsa și să-i deschidă vorba, însă se alegea, nelipsit, cu</p>
<p>bruftueli și cu răspunsuri ele acelea ce ridică cuiva pofta de a se mai expune la ele. Mariuca, în adevăr, de la o vreme, căuta un pretext. Ea voia să împingă pe bărbatul său să-și iasă din răbdări, să-i zică vreo vorbă rea, poate chiar să-i tragă o palmă, pentru ca să aibă în urmă motiv de a-l chema la tribunal și a cere despărțirea în contra lui.</p>
<p>— «Mariuco», îi zicea el, când avea, după cum am spus, ocazia să o vadă, «pe unde umbli? Nu te mai vezi deloc pe acasă!...»</p>
<p>— «N-ai treabă, răspundea ea; așa-mi place mie!...» </p>
<p>— «Cum n-am treabă? Dar nu sunt bărbatul tău?...» </p>
<p>— «Oi fi, însă nu pentru a-mi face băgări de seamă. Taica nu te-a adus pentru asta în casă. El te-a adus ca să-i îngrijești de avere și să poți mânca, astfel, o pâine!..»</p>
<p>— «Așa? Prin urmare, mă iei drept slugă!..»</p>
<p>— «Pe semne ... și cred că nu mă înșel!..»</p>
<p>— «Mariuco, faci rău de-mi vorbești astfel! Totdeauna, am umblat cu binele și n-am căutat niciodată să te supăr . . .»</p>
<p>— «Încearcă să te porți altfel!..»</p>
<p>— «Mariuco, degeaba vrei să mă ațâți. Îmi ești prea dragă ca să nu primesc voios tot ce vine din partea-ți!..»</p>
<p>— «Hai! marș !..»</p>
<p>— «Cum? mă gonești acum ca pe un câine?..</p>
<p>— «Vezi bine, de vreme ce ești botos ca dânsul!..»</p>
<p>— «Mariuco, fii mai bună! O să mă faci să iau lumea in cap!..»</p>
<p>— «Asta o cer și eu! Unde e norocul ăla!.. Pleacă, deci, pleacă mai iute! și, de vrei să-mi faci și mai multă plăcere, ia și pe golanul ăla de Moise, pe care l-ai pripășit pe aici și care nu e bun de nimic!..»</p>
<p>Niță primea fără revoltă toate răutățile și necu</p>
<p>vintele ce-i adresa nevastă sa, când ele loveau numai în el singur însă sîngele i se urca în obraz și mintea începea să i se turbure cînd o auzea tratând cu atîta asprime și nedreptate pe Moise Băgeac, pe prietenul la care ținea tot atît ca și mai nainte, și care,dela un timp, era urmărit de ura Mariuchei, poate din cauza sa, sau fiindcă simțise că știe ceva despre dînsa.</p>
<p>Niță pleca, deci, capul, când ea începea să vorbească astfel și se depărta în grabă, de teamă de a nu-și pierde răbdarea și a nu săvârși vreo faptă de care ar fi avut mai târziu să se căiască.</p>
<p>El se întorcea atunci în munte, la treabă, sta acolo săptămâni întregi, până când necazul îi mai trecea și dorul de a-și revedea soția îl făcea să ia din nou drumul casei, unde aceleași displăceri și umilințe îl așteptau.</p>
</div>
<div type="chapter" n="36">
<p>XXXVI.</p>
<p>Trecătoarea Dâmbovicioarei, minune și curiositate a Rucărului, se deschide în pîntecele Plăicului, urmare a Plaiului, care, împreună cu Petricica, ce-l domină, face parte din masivul Pietrei Craiului.</p>
<p>După ce, urmând calea națională ce duce la fruntaria, treci podul de peste Dâmbovița, a cărui arcadă elegantă de piatră cioplită unește cele două maluri printr-o singură deschizătură, și lași șoseaua pe dreapta, drumul pe care îl apuci, în partea opusă, suie cîtva timp pe bănci de nisip și apoi coboară deodată în vale. Ești la gura Dâmbovicioarei.</p>
<p>Locul e strâmt și fără orizont, închis de toate părțile prin înălțimi acoperite cu vegetație. Prin mijlocul văii, curge pârâul cu același nume, care, după ce pune în mișcare câteva ferăstraie așezate pe matca-i, se duce să se arunce în Dâmbovița, la o mică depărtare de acolo.</p>
<p>Dacă nu ai mai fost prin părțile acelea, în zadar cați din ochi intrarea strâmtă în care ai să intri, căci stâncile ce o înconjoară se confundă așa de bine unele cu altele, încât par a forma, de departe, un singur corp, și trebuie să fii aproape de tot pentru a o vedea unde se deschide.</p>
<p>Acum, ești într-însa. Drumul pe care l-ai luat, — un fel de șosea noroioasă și rău întreținută, — merge de-a lungul pârâului, ținându-se de dânsul, urmându-i cotișurile, trecând pe podiști de bârne, de pe un mal pe altul, după cum capriciul cursului îl silește.</p>
<p>La început, impresia nu e mare, căci, afară de răcoarea ce simți în acel soi de coridor, în care ai pătruns, și de zgomotul asurzitor al apei, rostogolindu-se pe o albie bolovănoasă, nimic deosebit nu-ți trezește admirațiunea.</p>
<p>Cu cât înaintezi însă, cu atât spectacolul devine mai îngrozitor.</p>
<p>Defileul face, mai la tot pasul, un nou cot, și, la fiecare cotitură, te găsești într-un fel de impas, închis prin înălțimi inaccesibile, în care nu știi pe unde ai intrat și nici pe unde ai să ieși.</p>
<p>Stânci colosale de un brun cenușiu, uneori de un galben deschis, pe alocuri pătate cu un roșu ca rugina, formează împrejurul tău un lanț neîntrerupt, ce te apasă și te strivește.</p>
<p>Aspectul lor, deși sălbatic, e de un pitoresc fermecător.</p>
<p>Straturile de calcar jurasic ce le compun trag pe pereții lor linii regulate, cu inflexiuni de la sud la nord, ce seamănă, să juri, cu rosturile unei clădiri titanice, ce ar fi rămas încă netencuită.</p>
<p>Pe de altă parte, prin crăpăturile lor, cresc mănunchiuri de muschiu și de ferigă sau șuvițe de o iarbă păroasă foarte decorativă, ce le dă un aer de maiestuoasă vetustate.</p>
<p>Plante agățătoare, afară de aceasta, atârnând în</p>
<p>festoane de-a lungu-le, buchete de campanule de un albastru bătând în liliachiu, de o nuanță foarte delicată, brazi sau fagi înfipți în piatră, la mari înălțimi, și menținuți acolo ca printr-un miracol de echilibru, completează podoaba lor de o incomparabilă frumusețe.</p>
<p>Dar ceea ce te impresionează mal cu deosebire, când te afli în mijlocul lor, e marea lor varietate, ce evoacă în minte forme și amintiri de lucruri, înzestrate cu toate aparențele realităței.</p>
<p>Iată, mai întâi, închizându-ți drumul, un bloc enorm, un fel de turn gigantic, tăiat dintr-o bucată, rotund și înalt de mai bine de o sută cincizeci de metri, brăzdat de crăpături, în care o vegetație bogată își ascunde rădăcinile! Surprins, stai de îl privești, și impresia pe care o simți, văzându-l, e că te-ai afla în fața vreunui monument antic cunoscut, a vreunui mausoleu ruinat, cu care, însă în proporții incomparabil de mai mari, are o vagă asemănare.</p>
<p>Mai departe, la o nouă cotitură a drumului, spectacolul se schimbă, și stânca reprezintă un castel medieval fortificat, cu crestele, cu meterezele, cu ferestrele lui arcuite, cu punțile-i atârnate, cu toate accesoriile pe care gustul timpului și nevoile apărării i le-au impus. Și iluzia e așa de completă, încât, privindu-l, ți se pare, în tot minutul, că coifurile de oțel ale păzitorilor au să îți apară, că ai să vezi arcul sau archebuza lor ridicându-se deasupra zidurilor și că ai să auzi glasurile lor întrebându-te ce cauți pe acolo.</p>
<p>Acum, te afli înaintea unei cetăți uriașe, cu construcții ciclopeene, cu ziduri nestrăbătute, rezemate pe contraforturi ce se coboară până în gârlă. Porți boltite se deschid în ele, la înălțimi amețitoare, dând pe viaducte fantastice, trecând peste surpături ce se prăvălesc în abis. În același timp, turle și turnulețe atârnate în aer par a supraveghea valea pentru ca nimeni străin să nu se strecoare prin ea.</p>
<p>Vin după aceasta lungi șiruri de stânci înalte și netede ca niște pereți. Timpul a imprimat pe ele profundele lui stigmate, căci toate sunt acoperite, de sus până jos, cu pete indelebile. Scăpături, albe ca varul, negre ca funinginea, verzi ca mucegaiul, sau roșii ca sângele, dau impresiunea unei serii de vicisitudini la care ar fi fost expuse, și, fără să vrei, te gândești la cine știe ce drame, ce incendii, ce cataclisme ar fi trecut pe acolo.</p>
<p>Dincolo de ele, drumul te conduce, printr-o succesiune de alte stânci, amestecate într-o nedescriptibilă dezordine, unele drepte și regulate, altele strâmbe și convulsionate, multe deslipite de baza lor, câteva atârnate în aer și menținute în sus prin legături nevăzute. Trecând pe lângă ele, îți grăbești instinctiv pasul, de teamă să nu le vezi căzând asupra ta în tot minutul.</p>
<p>Dacă, la acest spectacol, adaugi trunchiurile de copaci, aruncate pe marginea gârlei, în neregulă, sau aplecate pe prăpastie, gata să se prăvale la vale, zgomotul asurzitor al pârâului, curgând, spumos, pe albia-i de bolovani, semi-obscuritatea locului, căci soarele nu pătrunde mai niciodată acolo, răcoarea și umezeala ce ies din pretutindeni, din apă și din stâncile de piatră ce te înconjoară, îți poți forma o idee destul de exactă despre trecătoarea Dâmbovicioarei, atracție și minune a Rucărului, vizitată în fiecare an de numeroși curioși care simt, de câte ori o văd, o nouă dorință de a o mai revedea.</p>
<p>Dela jumătatea defileului în sus, valea se lărgește și pitorescul încetează. Înălțimile impunătoare de mai înainte se preschimbă în dealuri acoperite cu livezi, unde colibe apar și vite se văd păscând. Chiar pârâul își pierde din impetuozitatea sa și curge liniștit pe un pat de nisip.</p>
<p>Cât despre peșteră, ea nu merită reputația ce i s-a făcut, căci, în afară de intrarea-i, care e spațioasă și destul de originală, restul se pierde în găuri strâmte, joase, noroioase, pururea umede și presărate cu fragmente de piatră, în care mersul e anevoios și care nu oferă nicio plăcere acelora ce vin ca să admire.</p>
</div>
<div type="chapter" n="37">
<p>XXXVII.</p>
<p>În dimineața aceea, — o dimineață excepțională de Noiembrie, caldă și senină ca în luna lui Mai, cum se întâmplă să fie destul de des în partea locului, — Niță Palie și tovarășul său, Moise, veneau, pe Dâmbovicioară în jos, de dincolo de peșteră, de la obârșia pârâului, unde fuseseră ca să vadă dacă se putea înființa acolo un zăgaz pentru a se umfla apa și a se organiza o plutire de bușteni. Ei mergeau iute și în tăcere, urmând cărarea care duce pe marginea gârlei la vale, sărind de pe un bolovan pe altul, ba chiar dând cu opincile direct prin udătură, când poteca era prea strâmtă și prea lipită de mal, așa că nu le lăsa destul loc liber pentru trecere.</p>
<p>Deodată, Moise se adresă către prietenul său:</p>
<p>— «Mă, Niță, îți amintești de primăvara aceea, când, într-o dimineață tot așa de frumoasă ca cea de azi, ne duceam la lucru, spre vârful Ghimbavului în sus?..»</p>
<p>— «Da!» răspunse Niță; «mi-aduc! Ba chiar, ți-am făcut atunci o făgăduială, pe care poate că n'ai uitat-o încă ...»</p>
<p>— «N’am uitat-o, replica Moise, și tocmai pentru asta îți vorbesc de ziua aceea. Aș vrea să știu dacă mai te ții de făgăduiala ta ...»</p>
<p>— «Ce-am făgăduit odată e oricând lucru sfânt pentru mine, zise Niță. M-am legat ca, din tot ce voi dobândi în viața mea, prin muncă, noroc sau altă întâmplare, jumătate să fie a ta. Ei bine, mă țin de cuvânt și-ți dau dreptul să te socotești stăpân pe jumătate din tot ce am...»</p>
<p>— «Prin urmare, preciză Moise, dacă ți-aș cere jumătate din ceea ce ți-a dăruit răposatul nea Ghică Panțiru, când i-ai scos fetele din peștera dela Brădițel, mi-ai da-o»</p>
<p>— «Fără îndoială că da. Mă mir chiar că mai mă întrebi de una ca aceasta!..»</p>
<p>— «Dar jumătate din veniturile ce primești ca zestraș?..»</p>
<p>— «Mai e vorbă! Oricând o să dorești, îți dau partea ta din ele...»</p>
<p>— «Dar jumătate...»</p>
<p>Moise se opri, văzând căutătura urâtă pe care i-o aruncă tovarășul său, care se temea să nu-l audă repetându-i întrebarea nesocotită pe care i-a făcut-o rândul trecut relativ la Mariuca.</p>
<p>— «Mă, Moise, reluă acesta cu mâhnire, te știam om cu minte și prieten bun, și n-aș fi crezut că vei umbla vreodată să-ți bați joc de mine!.. Ți-am dat tot ce-am avut: ce vrei mai mult? În plus, nu mi-ai spus tu însuți, odinioară, când m-ai apucat cu vorba, că glumești și că vrei numai să mă încerci?..»</p>
<p>— «Ba, da, răspunse Moise, și tot astfel zic și acum. Dar atunci, dacă cu mine ești așa de mândru, după cum și trebuie să fii, de ce primești să împarți cu alții bunul tău cel mai scump?..»</p>
<p>— «Cu alții? Cu care alții? întrebă Niță, neputând să priceapă bine.»</p>
<p>— «Cu care alții? Mai întrebi? Dar cu aceia care petrec, zi și noapte, pe socoteala ta, în casa ta?..»</p>
<p>- «Moise, ia seama la ce vorbești, ori, azi, nu ești în toată firea!..»</p>
<p>- «Ba, de loc! Tot satul știe că nevasta ta, în lipsa ta, trăiește cu altul...»</p>
<p>— «Ce spui tu, mă! exclamă Niță, în mintea căruia începea să se facă o vie lumină... Dar știi tu că, dacă o fi adevărat, lucrul ăsta e grozav?..»</p>
<p>— «O știu, și tocmai de aceea ți-o spun, ca să știi și tu ...»</p>
<p>— «Și cine mă asigură că e așa și că nu te înșeli?..» </p>
<p>— «Prietenia noastră, care n-a șovăit niciodată și dragostea ce ne leagă din copilărie...»</p>
<p>— «Atunci, pentru ce nu m-ai înștiințat mai din vreme?»</p>
<p>— «Fiindcă credeam c-o să te desmeticești tu însuți, și tot amânăm, nevoind să-ți fac inimă rea...»</p>
<p>— «Săracan de mine!..»</p>
<p>— «Fii om cu curaj!..»</p>
<p>Vorbind astfel, ei ajunseseră la cârciuma lui Jingoi din curmătura Dâmbovicioarei. Moise stărui să se oprească puțin pentru a răsufla și a se sfătui acolo mai în tihnă. Apoi, suiți în pridvorul de scânduri din fața drumului și așezați pe lavițe de lemn, cu câte o cinzeacă dinainte, ei își reluară vorba un moment întreruptă.</p>
<p>Niță voia să știe tot, să cunoască până unde mergea nenorocirea sa, și Moise, strâns de întrebări, îi povestea cu amănuntul ceea ce văzuse prin el însuși sau ce aflase dela alții. La fiecare cuvânt al lui, la fiecare nou detaliu ce auzea, nefericitul soț simțea ca un fier roșu intrându-i în inimă și un văl îi cădea cu încetul de pe ochi. El își amintea acum foarte bine lucruri ce-l nemulțumiseră altă dată, dar cărora nu atribuise atunci nici o însemnătate. Da! ceea ce-i spunea prietenul său trebuia să fie adevărat. De unde să vie, altfel, își zicea el, atâta ură ce-i arăta nevastă-sa? Pentru ce atâta răutate din partea-i, când el o luase totdeauna cu binele și n-o stânjenise în nici una din dorințele sale?.. Și apoi, în afara de aceasta, înțelegerea dintre ea și șeful companiei nu se mai învedera și din alte împrejurări, cari, azi, se deslușeau foarte bine? De ce acesta da așa de des târcoale pe ulița lor, făcându-se că se plimbă sau că se uită la copiii ce bălăceau în Rîușor? De ce se oprea mai ales sub sălciile din dreptul ferestrei Mariuchel și stă acolo pironit până o vedea plecând pentru a apuca apoi și el tot încotro apucase ea? De ce, când o întâlnea pe stradă, pe neașteptate, tresărea parcă ar fi dat cu ochii de cine știe cine, iar dânsa își schimba fața, și, amândoi, își făceau semne pe furiș? Pentru ce îi trimitea ea regulat unt, lapte, ouă proaspete, păsări, și tot ce avea mai bun de mâncare, căci, deși străin, el ar fi putut să găsească, cu bani, toate acestea în sat? Pentru ce în sfârșit, când el, Niță, era acasă, dânsa lipsea toată ziua, plecată dis-de-dimineață și întoarsă noaptea, târziu?.. Toate aceste particularități ce, de atâtea ori, îi săriseră în ochi, dar cărora, până.</p>
<p>atunci, nu dase nici un înțeles rău, se ridicară, la vorbele lui Moise, ca atâtea voci acuzatoare ale necredinței soției sale.</p>
<p>— «Ticăloasa de ea! repeta el întruna. M-a omorât! M-a omorât, dar, în același timp, s-a ucis și pe ea însăși!..»</p>
<p>Moise se străduia, cum putea, să-l liniștească.</p>
<p>Deodată, ca și cum ar fi vrut să dea și mai multă tărie spuselor acestuia, un zgomot de glasuri, de râsete, de vesele exclamații, venind dinspre ogrăzile ce mărginesc, în partea aceea, drumul Dâmbovicioarei, se auzi în apropiere.</p>
<p>Era o numeroasă companie de domni și doamne, sosiți din Câmpulung, chiar în dimineața aceea, și care, spre a profita de acea frumoasă zi de toamnă, luaseră cai din Rucăr și porniseră spre peșteră în excursie.</p>
<p>— «Pe aici e mai puțin interesant! se auzea zicând un glas de bărbat, care părea că mai fusese pe acolo. Și așa o să fie și mai departe! Adevărata frumusețe a trecătorii am lăsat-o în urmă...»</p>
<p>— «Da, răspundea un alt glas; păcat numai că spectacolul ce s-a desfășurat înaintea noastră a ținut așa de puțin! Ce varietate în el! Ce măiestuoasă poezie în acele stânci ce parcă steteau să ne pice pe cap! În acele castele de piatră, atârnate ca prin minune în aer! În acei pereți drepți și înalți, pe care natura i-a ridicat cu atâta artă pentru plăcerea ochilor... căci la altceva nu văd la ce ar putea servi!...»</p>
<p>— «Eu una, obiecta un al treilea glas, de femeie, nu împărtășesc admirația dumneavoastră. Mă mir chiar că ați găsit vreun farmec, privind acele stâne de piatră, sălbatice și amenințătoare. Sunt sătulă de ele, și, dacă mai vin câte o dată să le văd, e numai din cauza societății care are curiozitatea să le viziteze, și de care nu vreau să mă despart...»</p>
<p>Niță, care asculta, tresări, căci i se păru că cunoaște acel glas.</p>
<p>— «Domnule Bilureață, strigă un al patrulea glas, tot de femeie, dă bice calului ca să meargă mai iute, căci al meu l-a ajuns de pe urmă și mi-e frică să nu asvârle ...»</p>
<p>Bilureață, care însoțea pe excursioniști, deoarece ocupatiunile sale profesionale, în comună, îi lăsau destul timp liber ca să profite de orice petrecere, voia să asculte de această recomandare. În momentul însă când ridică mâna ca să lovească în mârțoaga pe care călărea, aceasta, spre a evita lovitura, făcu un salt înainte, și, în opintea sa, lăsă să-i scape o inadvertență de cal atât de răsunătoare, încât toți întoarseră capul.</p>
<p>— «Pardon, domnișoară! se grăbi el să protesteze, punând mâna la pălărie, zăpăcit și rușinat de propria sa greșeală.»</p>
<p>Râsul fu omeric, nedescriptibil.</p>
<p>— «Bravo, domnule Bilureață! Admirabil! Adorabil! Bis! Bis! strigară toți în cor.</p>
<p>— «Domnilor, încercă să explice judecătorul de pace, după ce inspiră de mai multe ori, și îndelung, pentru a-și restabili echilibrul respirației sale neregulate, — nu înțeleg veselia dumneavoastră! Am cerut iertare pentru că nu vreau să se creadă că mă solidarizez cu necuviințele bestiei astea de cal!..»</p>
<p>Chiotele și hohotele de râs reîncepură și continuară cu mai multă tărie. Apoi, fiindcă se apropiau de cârciumă, unul din excursioniști strigă :</p>
<p>— «Iată-ne la Jingoi!..»</p>
<p>Acest nume fu un nou pretext pentru manifestațiile acelei vesele companii, ce, prin turbulența ei, semăna mai mult cu o ceată de școlari scăpați de pe bănci.</p>
<p>— «La Jingoi ? La care Jingoi ? Cine e acel Jingoi?..»</p>
<p>— «O fi vreun cetățean din Statele Unite!...»</p>
<p>— «De mult a sosit din America?..»</p>
<p>— «Dacă e de acolo, trebuie să se poarte cu joben și cu mustățile rase?..»</p>
<p>— «Câte duzini de caturi are șandramaua în care locuiește?..»</p>
<p>— «Domnilor, strigă cel care pronunțase întâi acest nume, liniștiți-vă! Jingoi e român și cârciumar ca toți cârciumarii. Singurul lui cusur e că încearcă, după obiceiul confraților săi, să-și ciupească cât mai mult clientela, vânzându-i lucruri proaste pe prețuri bune. Dovadă cântecul acesta, compus, poate, de un păcălit:</p>
<p>«Foaie verde usturoi,</p> 
<p>În cârciumă la Jingoi</p>
<p>Dacă intri, îți servește</p> 
<p>Sglavoci drept baboi de pește,</p>
<p>Îți dă opinci drept pastramă,</p> 
<p>Vin ce n-a trecut prin cramă,</p> 
<p>Și, drept țuică, îți măsoară</p> 
<p>Apă din Dîmbovicioară!..»</p>
<p>— «Atunci, Jingoi e un hoț, Jingoi e un pungaș! Jingoi e un necinstit!..»</p>
<p>— «Jos Jingoi!..»</p>
<p>— «Voim capul lui Jingoi!..»</p>
<p>În același timp, banda coti gardul ce o ascundea vederei și apăru la câțiva pași de cârciumă, undedescâlică, chemând, într-un tărăboiă infernal, pe Jingoi,ca să-l vază, ca să-i ceară să aducă ceva de ale mâncării și băuturei spre a gusta și a se convinge dacă cântecul spunea drept.</p>
<p>Niță putu să observe atunci cu amănuntul pe noii veniți.</p>
<p>Deodată fața-i se schimbă și picioarele-i începură să tremure. În una dintre doamnele ce însoțeau excursiunea, el cunoscuse, într-adevăr, pe nevastă-sa, și, alături de ea, pe șeful companiei, făcându-i tot felul de ademeniri, râzându-i, întinzându-i mâna, ținându-i scara, ba chiar luând-o în brațe ca să-i ajute să se dea jos de pe cal.</p>
<p>La această vedere, nefericitul soț simți că sângele i se urcă în cap și că mintea i se întunecă. Cu toate acestea, spre a evita un scandal, spre care era împins, el avu destulă stăpânire asupra sa și pentru a ieși pe ușa pridvorului din spate. El trecu pe la spatele casei, și, în fuga mare, ca un nebun, începu să urce panta muntelui, unde deveni nevăzut.</p>
</div>
<div type="chapter" n="38">
<p>XXXVIII</p>
<p>De trei zile, Niță Pălie cutreera, ca un nebun, munții și văile de prin prejur.</p>
<p>Destăinuirile lui Moise, întărite prin propriile sale amintiri, și, mai presus de toate, apariția neașteptată a Mariuchei în mijlocul acelei vesele companii de excursioniști, alături și în intimitatea omului cu care i se spusese că-l înșală, îi tulburaseră adânc sufletul. Din momentul acela, — moment teribil pentru el! — când își zărise nevasta la cârciuma lui Jingoi, în brațele șefului companiei, el nu mai avea pace, umbla fără rost prin păduri, fugind de oameni, parcă ar fi comis vreo crimă, hrănindu-se cum putea, adăpostindu-se prin stânele părăsite, deliberând cu el însuși asupra a ceea ce trebuia să facă, silindu-se prin tot felul de raționamente, dar în zadar, să-și recapete liniștea pierdută.</p>
<p>— «Na-ți-o ! repetă el, vorbindu-și sie însuși în gura mare, pe când picioarele-i, lăsate în voia lor, îl duceau fără scop încotro înnemereau, — na-ți-o cât de bună și precum ai căutat-o, frate Niță!... Acum, ce te faci?... Cum ieși din încurcătură?... Tăcând și înghițind hăpul?... Încearcă, dacă poți!... Sau zbârlindu-ți părul, ca ursul rănit de moarte?... Și asta e cu putință!... Numai atunci să ai inimă, să te ții bine și să nu-ți pierzi cumpătul tocmai când o fi, știi! la adică!...»</p>
<p>«Oh! relua el după un moment, cine m-a pus! cine m-a aruncat în această vâltoare!... Orb am fost că n-am văzut primejdia! beat că n-am fugit de ea! neghiob că n-am priceput că o asemenea femeie nu era pentru mine!... Și, cu toate astea, prevestirile nu mi-au lipsit!... În afară de șoaptele inimii, care nu înșeală niciodată, am fost înștiințat prin tot felul de semne vădite, de care un om în toată firea trebuie să țină seamă,— prin gusturile și apucăturile ei, prin scârba și răceala cu care se uita la mine, prin dragostea pe care o arăta pentru tot ce nu era țăran. —că nepotrivirea dintre noi era cât de la cer la pământ!... Însă nu m-am astâmpărat!... N-am vrut să văd nici să aud!... Mi-a plăcut să am femeie frumoasă și îndelung rafinată!... femeie crescută ca doamnele!... trăită cu ciocoii din oraș!... speriată și dezgustată de rusticitate!... Acum, iată! saturează-te, păcătosule, și rabdă, dacă te înșeală!... Înghite, dacă își bate joc!... Singur ai vrut-o astfel, singur tragi necazul! ... Căci, dreptul lui Dumnezeu! ea niciodată nu ți-a făcut silă, nici nu te-a îndemnat să o iei!... Dimpotrivă!...»</p>
<p>«Dar atunci, urma el, dacă nu voia să mă ia, dacă nu-i era aminte să trăiască cum se cade cu mine, de ce nu mi-a spus-o curat?.. De ce m-a amăgit prin tăcerea ei și m-a făcut să fac pasul?.. O! pentru asta, ea este de sigur vinovată!... De mi-ar fi zis dela început să-i dau pace, căci nu mă poate suferi, martor mi-e Dumnezeu că m-aș fi lăsat și n-aș fi împins lucrurile mai departe!... Cu toată dragostea nebună ce o încorporasem în mine, aș fi fugit de ea, aș fi luat lumea în cap, m-aș fi dus departe, cine știe în ce loc, la marginea pământului, unde aș fi căutat să o uit, și aș fi scăpat, astfel, de canonul de a o iubi și de a fi respins, de a o dori și de a nu fi băgat în seamă, de a o ști a mea și de a o vedea în brațele altuia, neremarcându-mi, mie, oropsitul, decât cinstea de a-i fi soț și de a-i purta dorința în taină!..»</p>
<p>«În brațele altuia!...» La această idee, el se oprea din mers, își încrucișa mâinile și, cu sprâncenile încruntate, cu ochii fixați, pironiți pe vreun obiect din jurul său, la care se uita fără să-l vadă, rămânea multă vreme în nemișcare, absorbit de cugetările furtunoase ce se succedau în mintea sa.</p>
<p>— «Și pentru care cuvânt altul să fie mai norocos? își zicea el, reîncepând să-și vorbească într-un târziu. Ce are el mai mult decât mine pentru a mă da la o parte și a-mi lua locul?... Este el mai tânăr, mai voinic, mai muncitor, mai îndemânatic?.. Să ne punem la încercare, și, dacă mă întrece, primesc să-i fiu slugă și să mă târăsc în genunchi înaintea lui!.. Însă, nu!... el nu poate să se măsoare cu mine!... Unde rămâne doar mie, e când se lingusește pe lângă femei ca să le scoată din minți!... Atunci, da! recunosc că nu pot lupta cu el!... Dar cinstit este lucrul acesta?... Bine este să te ridici împotriva unui băiat, care își vede de treabă și nu caută să supere pe nimeni, pentru a-i răpi ceea ce are mai scump pe lume, inima nevestei sale?.. Frumos este să-l arunci pe drumuri, cum mă aruncă el, azi, pe mine, să-l faci să umble turbat, cu moartea în suflet și cu gândul de răzbunare înaintea ochilor?... Căci fapta lui cere fără îndoială răzbunare!... Și o va avea, dacă aș ști că mi se întâmplă orice, dacă aș ști că au să mă belească în urma vieții, sau să mă toace bucăți, ca pe bureții ce se pun, iarna, în fiertură!...»</p>
 <p>Apoi, animându-se treptat la această idee, el relua cu mai multă tărie:</p>
<p>— Dar oamenii de felul lui sunt mai răi, frățioare, și mai primejdioși decât hoții și tâlharii de codru!... Pe aceștia, cel puțin, îi știi și poți să te ferești de dânșii!... Cu alde ăia însă, ce apărare îți poate veni?... Îi crezi cinstiți, îi primești fără sfială în casă, ba chiar îi lași să-ți fure încrederea și îi așezi în fruntea bucatelor!... Când colo, drept răsplată, cu ce te alegi?... Afli, într-o bună dimineață, că te-au înșelat, răpindu-ți tocmai ceea ce puneai mai mult preț să rămână neatinsă, cinstea soției tale!... Atunci, întreb, ce te faci?... Dacă ești om slab și moale, taci și înghiți papara!... Câteodată, dacă lucrul te ustură prea tare, mai plângi, mai îți blestemi soarta, dar, în cele din urmă, te deprinzi cu răul și nu mai te gândești la dânșii!... Da! când ești fără inimă!... Dar când firea te-a făcut mai iute și mai cu sânge?... Și atunci tot astfel te porți?... Și atunci tot astfel îți rabzi necazul în tăcere?... Ori te repezi ca ursoaica când i se iau puii?... O! Doamne! ce întrebare!... Cum? să-mi prind vrăjmașul la soție și să-l las să scape?... Să mă mulțumesc, când îl am în mână, a-l târî puțin și apoi a-i da drumul?... Trebuie să fiu dobitoc ca prostul acela de Caponea, care a crezut că, trăgând o bătaie celuiălalt șef de companie, când l-a găsit culcat în patul lui,ru-</p>
<p>pându-i sabia și gonindu-l gol pe stradă, și-a răzbunat destul de rușinea ce pățise!... La mine nu se scrie astfel!.. Eu sunt om pașnic și nu mă leg de nimeni; dar, când mă calcă unde mă doare, dau!.. Dar dau al dracului!... dau de moarte!... dau să nu se mai scoale!... și apoi, întâmplă-se ori-ce s-ar întâmpla, puțin îmi pasă!.. Viața nu mi-e așa de dragă, mai ales după o astfel de nenorocire, ca să mă gândesc la dânsa! ... O dăruiesc fără părere de rău!... Numai să știu că mi-am făcut gustul și că mi-am desărat inima!...»</p>
<p>El sta, după asemenea izbucniri, multă vreme nemișcat, ca pironit locului, tremurând și vibrând la ideea lucrurilor teribile ce imaginația lui, aprinsă de patimă, îi reprezinta. Pe urmă, excitația de care era cuprins potolindu-se cu încetul, dreapta judecată iar își lua puterea pe mintea lui obișnuit lină și înțeleaptă.</p>
<p>— «Mai domol, vere Niță! își zicea el atunci, glumind cu el însuși. Stai puțin să ne înțelegem, căci, luând-o prea repede, mi-e teamă să nu rătăcim!... Mai întâi, de unde ai luat-o că lucrurile sunt așa de rele precum ți le închipui?... De la Moise, îmi vei răspunde, care, la rândul său, le-a văzut sau le-a auzit de la alții!... Dar aceștia nu pot să se fi înșelat? nu pot chiar să fi născocit pentru a avea ce să vorbească sau pentru a face rău?... Însuși Moise, care ține atât de mult la mine, nu poate să fi fost amăgit prin prea mare dorința lui de a mă sluji?... El trăiește cu Mariuca ca câinele cu pisica... E foarte posibil, deci, să se fi uitat cu ochi răi la unele din apucăturile ei, cam ușoare, ce e drept, dar, în fond, fără însemnătate și</p>
<p>să fi crezut că-mi face plăcere, părându-mi-le cu oarecare apăsare!.. Mai e ceva însă, vei adăuga; mai e ceea ce te-a izbit pe tine însuți altă dată, și, mai presus de toate, mai e ceea ce ai văzut pe Dâmbovița, la cârciuma lui Jingoi!.. . Foarte bine!... Dar toate acestea sunt oare lucruri așa de neobișnuite, încât să nu li se poată da decât o tălmăcire urâtă și încât din ele să reiasă neapărat vinovăția nevestei tale?... Ia să stăm puțin și să judecăm cu răbdare!... Că omul acela o fi simțind ceva pentru Mariuca, că s-o fi ținând după dânsa, că o fi dorind chiar s-o scoată din drumul cel drept, cine tăgăduiește aceasta?... Dar pricina nu stă acolo!... Pricina stă în a se ști dacă și Mariuca are aceeași aplecare pentru dânsul!... Și cu ce se dovedește aceasta?... Cu faptul că ea trimite din când în când câte un puiu de găină sau câte-o oală cu smântână?... Dar ăsta-i obiceiul casei, și nea Ghică Panțiru, când trăia, sărmanul! îndestula pe toți cu asemenea plocoane!... Poate vei fi zicând că dovadă împotriva ei mai e și faptul că a primit, deunăzi, să meargă la plimbare, spre peșteră, în cîrdul acela de boeri Câmpulungeni, printre care se amestecase și omul ce nu-ți place să vezi alături de dânsa?... Dar, dacă or fi poftit-o, ce era să facă, sărăcuța? Să nu vrea și să stea acasă să îndrume la lână?... Dar sălbaticii d'astea nu se mai obișnuiesc în ziua de azi!... Azi, lumea trăiește slobodă și la lumina mare!... Afară de aceasta, dus-a ea singură?... N-au mai fost și alții din sat, ca alde moașa Maghireasca, Rîța lui Cotoiu, domnii judecător, care au însoțit-o, au îndemnat-o, și, poate, au luat-o chiar cu sila? .. Cum era să li se împotrivească?...</p>
<p>Îmi vei zice încă, că de ce s-a lăsat să o ia în brațe șeful companiei?... Dar putea să facă altfel?... Ce, adică, fiindcă, voind să se dea de pe cal, s-a găsit omul acela, acolo, la îndemână, și a sărit să-i ajute, asta înseamnă treabă mare?... Dar atunci să mergem la mănăstire, să ne punem cenușe pe cap, să nu mai dăm ochii, nici să mai vorbim cu nimeni!... Hai, Niță, fii mai cu minte!... Dragostea pe care o ai pentru nevastă-ta te orbește! . Ea te face să vezi lucrurile altfel decât sunt, și aceasta nu este nici spre binele ei, nici spre al tău!...»</p>
<p>El urca, vorbindu-și astfel, repede poteca care scoate din Valea Urdei în șoseaua națională. El făcuse mult drum în ziua aceea, cutreierase toți codrii din jur, umblase, ca un desperat, prin Orății și prin Valea Muierei, se coborâse în Roderita, întunecoasă ca o pădure a infernului, iar acum se îndrepta spre muntele Sasului, unde își propusese să petreacă noaptea. Mergând, el nu înceta să-și văite soarta sau să se îndemne să uite și să aibă curaj.</p>
<p>— «Cică las-o odată la păcatele! își zicea el, plictisit de marea mobilitate a ideilor ce se succedau în mintea sa. Gonește-o din inima ta!... nu te mai gândi la dânsa!... Dacă norocul ți-a fost sec și nu ți-a fost dat să ai parte de ea, ce? o să plângi și o să te frământi în veci cu firea?... Dar și alții au iubit, și, când a fost la adică, dacă s-au văzut înșelați sau disprețuiți, au știut să o rupă cu dragostea, și-au recăpătat liniștea și s-au făcut iar oameni ca toți oamenii!... Tu, pentru ce ai fi mai slab decât dânșii?... Oare Mariuca e singura femeie pe pământ?... Oare, dacă ar lipsi ea, lumea n-ar mai avea bunătăți și cei aflători într-însa ar trebui să piară?... Dar dă-le focului gândurile astea, căci ele duc la moarte și la disperare!... Ai făcut odată greșeala de a te vârî unde nu-ți era locul; ai vrut să te înșeli cu femeie ce nu era de nasul tău, trage folos din învățătură! Las-o să se ducă cu cine îi place, și ia-ți alta în locul ei, căci sunt, slavă Domnului! destule, ba încă multe vrednice și frumoase, ce nu cer decât să-ți întindă brațele și să te facă fericit!...»</p>
<p>El sosise, în timpul acesta, în vârful Sasului, unde, un moment, privirea-i fu reținută de fermecătorul spectacol al culmelor, văzute de sus și poleite de soarele ce apunea.</p>
<p>Dintr-acel loc, înălțimile din jur dau impresia unui ocean imens, ale cărui valuri agitate ar fi fost, totodată, împietrite în mișcarea lor violentă.</p>
<p>Câteva puncte, totuși, reieșeau din amestecul lor confuz și se impuneau atenției.</p>
<p>La nord, spre dreapta, Păpușa și Peatra-Craiului ridicau spre cer masa lor enormă, exagerată încă prin îngrămădiri de aburi, venind din vale, ce le ascundeau bazele și le făceau să pară și mai înalte.</p>
<p>La est, Bucegii trăgeau pe orizont o lungă linie albă, pe care asfințitul aprindea colorațiuni trandafirii.</p>
<p>Mai încoace, dar tot în direcția aceea, Sfântul Ilie, Giuvala, Crobu, Zăbavă, munți înalți și maiestuoși, desfășurau, pe firmamentul senin, verdele sau galbenul lor intens.</p>
<p>Iată, acum, pe stânga, Ghimbavul, negru de pădurile ce-l acoperă! iată Prislopul, luând forma unei</p>
<p>șele turcești! iată Leaota, Algîiul, Secările, piscuri mărețe, pierdute în zarea depărtării! iată Iezerul, închizând, spre apus, orizontul prin crestele-i inegale! iată Pravățul, stând ca o streajă la intrarea Dragoslavelor! iată Căpitanul ce umbrește Rucărul! iată Muntișorul! iată Preajma! iată...</p>
<p>Deodată, Niță, care urmărea cu ochii această priveliște, simțind o adevărată plăcere de a-și rememora, trecându-le în revistă, toate aceste creste de munți, se opri ca izbit de o neașteptată vedenie. Dinaintea lui, drept în față, pe linia neîntreruptă dintre Căpitan și Păpușa, ochiul său întâlni cele două proeminențe inegale ale Țefeleicei, care se desenau pe cerul roșu sub forma unui nas și a unor buze, văzute din profil, dând crestei muntelui înfățișarea unei figuri omenești. Același joc de umbre care l-a amăgit în rândurile trecute se producea și acum în jurul punctului ce reprezenta capul, imitând, să te înșele, părul unei femei despletite. Niță recunoscu în acea apariție imaginea Mariuchei, goală, culcată pe spate, cu picioarele îndoite și sprijinite în Păpușa, părând că s-a așezat acolo intenționat pentru a-l ispiti și a-l provoca, arătându-i-se în tot farmecul nudității sale. Atunci, ca în alte momente, el simți că natura se revoltă în el și că o dorință de posesiune nebună îl cuprinde. Fără a mai ști ce face, uitând toate sfaturile înțelepciunii pe care, cu câteva momente înainte, părea atât de hotărât să le urmeze, el începu imediat să coboare repede clină a muntelui, cu gândul de a se duce acasă, în Rucăr, de a vedea pe Mariuca și de a avea cu ea suprema explicație care va decide viitorul lor.</p>
</div>
<div type="chapter" n="39">
<p>XXXIX.</p>
<p>Mariuca și șeful companiei trecuseră ziua aceea la Elena Caponea, împăcați cu soții lor și deveniți cei mai de treabă oameni din sat, în casa căreia se aduna acum tot ce mai rămăsese cu vază în Rucăr, pentru a-și omorî timpul în nesfârșite partide de maus.</p>
<p>Pe seară, sindrofia desfăcându-se, soția lui Niță Pălie plecase, urmată de amantul său, căruia îi făcuse semn să o însoțească. Ajunși acasă, acesta voise să se retragă, pretextând afaceri de serviciu, o indispoziție neașteptată. Ea însă insistase să intre, l-a silit să prânzească cu ea, după obiceiul pe care îl avea, de câte ori bărbatul său nu era acolo, apoi, după masă, neavând ce să facă, deoarece lumea se culca devreme la țară, a insistat să stea pentru a-i ține de urât, și s-au închis cu el în odaia de dormit.</p>
<p>Șeful companiei, totuși, părea trist și preocupat. De câteva zile, în adevăr, o mâhnire persistentă, pe care nu putea să și-o explice bine, îl cuprinsese și-i tăia pofta de orice plăcere. El socotise, la început, că e o indispoziție trecătoare și-și făcuse curaj, silindu-se să pară vesel, așa cum era înainte. Depresiunea sa morală însă luase, cu încetul, proporții mari și nu se mai putea ascunde. Mariuca era mirată de schimbarea pe care o constata în el în seara aceea.</p>
<p>— «Ce ai, dragul meu, de stai fără chef?» îi zise ea imediat ce fură zăvorâți, aruncându-i brațele după gât, încercând să-l provoace, să-l facă să vorbească. «Aide! vino-ți în fire! Nu-mi place să te văd astfel!...»</p>
<p>El, stârns de aproape, consimți atunci să-i dea deslușiri, să-i explice starea sufletească în care se afla.</p>
<p>— «Mariuco, nu râde, e ceva destul de serios! De vreo trei zile, o rea presimțire mă urmărește. Am căutat în toate chipurile să mă scap de ea, dar în zadar, căci, îndată ce nu mă gândesc la altceva, mintea-mi se întoarce invincibil spre dânsa. Suntem parcă în ajunul unei nenorociri!...»</p>
<p>— «Unei nenorociri! protestă Mariuca, punându-și gura pe gura lui cu un sărut. Ce idee! Dar de unde poate veni nenorocirea aceea? Nu ne iubim din toată inima? Nu suntem unul al altuia?...»</p>
<p>— «Ba, da!... știu și eu... Poate de la bărbatul tău! îngâna dânsul, trădându-și gândul ascuns. El o fi simțit ceva și o fi vrut să ne prindă!...»</p>
<p>Un hohot de râs fu mai întâi răspunsul la această propunere. Apoi Mariuca, numai întărită în convingerea ei, reluă cu dispreț:</p>
<p>— «De la bărbatul meu? Atâta rău, pârlitul de el! Despre dânsul, poți să dormi în pace, dragul meu! Niciun pericol nu poate veni din partea aceea!...»</p>
<p>— «Și pentru ce? întrebă el cu îndoială. Ce oare, el ține așa de puțin la tine încât să nu-i pese de ce faci și cu cine umbli?...»</p>
<p>— «Ba, dimpotrivă, replică Mariuca; el ține foarte mult la mine, și, tocmai de aceea, îți zic să n-ai grijă. Cu o vorbă, cu o privire, îl bag în pământ și-l fac să nu sufle!...»</p>
<p>— «Se poate, dar asta nu mă asigură îndeajuns. Ai văzut, zilele trecute, când, din întâmplare, l-am întâlnit la cârciuma aceea de pe drumul peșterii, ce căutături sălbatice ne arunca din pridvorul unde se așezase?... Parcă ar fi vrut să ne mănânce!...»</p>
<p>— «L-am văzut; ei, și apoi? A făcut ceva care să te supere? A zis un cuvânt care să te nemulțumească?... Câtuși de puțin!... A șters-o pe din dos, parcă i-ar fi fost rușine să dea ochi cu noi!...»</p>
<p>— «N-o fi vrut să facă scandal, văzând că nu suntem singuri și temându-se de vreun neajuns!...»</p>
<p>— «Ba, de loc! N-a îndrăznit să stea în fața mea, știind cum îl primesc și cu ce se alege când cutează să mă înfrunte!...»</p>
<p>— «Mariuco, te iubesc! Vorbele tale varsă un balsam binefăcător în inima mea!...»</p>
<p>— «Scumpul meu, sunt a ta! Mor de nerăbdare să nu mă mai deslipesc de tine!...»</p>
<p>Liniștit, scăpat, în momentul acela, ca prin farmec, de obsesiunea ce-l frământa din ziua în care văzuse figura tragică a lui Niță la cârciuma lui Jingoi, șeful companiei uita, acum, amenințările și pericolele vieții pentru a nu se gândi decât la deliciile orei prezente. Mariuca, la rândul ei, se simțea fericită de a se afla în brațele amantului său, unde se găsea atât de bine, și amândoi împreună, astfel uniți, lăsau să treacă timpul, absorbiți de proiectul lor de căsătorie, pierduți și rătăciți în visuri de un viitor surâzător.</p>
<p>Ea, mai ales, nerăbdătoare, grăbită să-și schimbe condiția, să nu mai fie ceea ce fusese până atunci, îl asedia cu întrebări, îi propunea lucruri neprevăzute, hotărâri neașteptate, în care se trădau dorințe inexplicabile pentru o fată crescută la țară, dorințe de a începe cât mai repede o viață nouă, de a rupe legătura cu un trecut pe care îl găsea nesuferit.</p>
<p>— «Nu-i așa, dragul meu, îi spunea ea printre altele, acoperindu-l cu săruturi ademenitoare, că, după ce vom fi unul al altuia, bărbat și femeie cu cununie, ne vom grăbi să ne mutăm din satul acesta pentru a ne așeza altundeva, într-un oraș departe, în București, spre pildă, dacă se poate?...»</p>
<p>— «Fără îndoială, răspundea el, întorcându-i mângâierile pe care le primea; dacă zici tu așa, așa va fi!...»</p>
<p>— «Dar nunta, unde o facem?...»</p>
<p>— «Știu eu? Cred că tot aici, unde familia ta este cunoscută și unde avem atâtea mijloace să punem lucrurile la cale în mod corespunzător...»</p>
<p> — «O! nu! te rog! Oriunde, în afara de aici! Sunt sătulă de viața și de oamenii din locurile acestea! Dacă nu se poate altundeva, vom merge în Câmpulung! Chiar dacă visul meu ar fi să ne căsătorim la Doamna Bălașa din București, să chemăm pe Vicar să ne binecuvânteze și să dăm după aceea un bal, cu muzică militară, să fie memorabil!...»</p>
<p>— «Foarte bine. Vom face după cum dorești. Vei fi atât de frumoasă în minunatul tău costum național de Rucăr!...»</p>
<p>— «În costumul meu de Rucăr! Ce grozăvie! Dragul meu, dacă vrei să-mi faci plăcere, nici măcar în glumă să nu mai vorbești de portul acesta. Mi-o fi ajuns să-l port de atâtea ori! De acum încolo, vreau să mă îmbrac și eu ca femeile cum se cuvine, să fiu ca surorile mele, și să nu mai arăt ca o țărancă, la fel cum ele nu mai arată!...»</p>
<p>— «Minunat! Te voi duce la cea mai la modă marșandă din București, unde îți vei comanda costumele care îți plac!..»</p>
<p>— «Și, după nuntă, vom pleca în voiaj, nu-i așa?...»</p>
<p>— «Mai e vorbă? Ne vom duce la Paris și la Nisa...»</p>
<p>— «Ce bucurie! Cât te iubesc de mult, scumpul meu! Și-mi vei lua și un profesor de pian și de franceză, căci mi s-a urât de când tot aud limba asta a gușaților din Rucăr!... Surorile mele au uitat-o aproape de tot, și nu vreau să fiu mai prejos decât ele!...»</p>
<p>— «Da, iubita mea, vom face totul după cum dorești! Vei învăța chiar pictura, dacă îți face plăcere.»</p>
<p>— «Asta nu se mai pune la îndoială! Cum să nu-mi placă!... Sunt foarte nerăbdătoare să punem aceste planuri în aplicare cât mai repede!»</p>
<p>— «Aceeași nerăbdare o am și eu, însă, de odată, mai sunt niște piedici... Tu nu ești liberă. Va trebui, mai întâi, să te desparți... să găsim un motiv pentru a te despărți!...»</p>
<p>— «Un motiv! un motiv! Mare treabă și asta! Dar motivul este că nu-l pot suporta și că nu mai vreau să trăiesc cu el!...»</p>
<p>— «O știu foarte bine, dar clar se spune că atât nu este destul și că judecătorii mai cer și altceva pentru a aproba divorțul...»</p>
<p>— «Și ce anume, adică? Dacă e nevoie de ceartă și de bătaie, sunt gata, la cea mai mică vorbă, să-i arunc o oală cu leșie în cap!...»</p>
<p>— «Cred că lucrurile nu vor merge până acolo. Oricum, trebuie să întrebăm pe cineva care se pricepe, ... să...»</p>
<p>- «La asta mă gândeam și eu. Să știi dar că, chiar de mâine, plec la Cîmpulung. Cunosc acolo un avocat pe care taica, când trăia, sărmanul! îl însărcina adesea cu daraverile sale. Bine plătit, sînt sigură că el va pune tot la cale pentru a mă scăpa cât mai iute de nesuferitul meu de bărbat!...»</p>
<p>— «Bravo! aprob din toată inima! Atunci numai vom fi liniștiți!..»</p>
<p>— «Și liberi!...»</p>
<p>— «Și fericiți!...»</p>
</div>
<div type="chapter" n="40">
<p>XL</p>
<p>Deodată, ușa, împinsă cu putere din afară, sări din țâțâni, și Niță apăru dinainte-le, teribil.</p>
<p>El venise din muntele Sasului într-un suflet, sosise în Rucăr pe întunerec și, fără să fi dat ochi cu nimeni din sat, se îndreptase iute spre casă.</p>
<p>Aici, găsise tot stins și încuiat.</p>
<p>Mai întâi, el crezuse că Mariuca era dusă la vre-una din sindrofiile unde avea obiceiul să-și petreacă, zi și noapte, mai toată vremea, și intrase, ca s-o aștepte, în odăița ce, de când nu mai era primit să se culce în camerile de sus, i se rezervase în fundul curții, lângă dependințe.</p>
<p>După un timp oarecare însă, nerăbdarea cuprinzându-l, el ieșise afară ca să vază dacă nevastă-sa nu s-a mai întors.</p>
<p>Trecând pe sub ferestrele ei, el zărise o rază de lumină strecurându-se pe sub obloane, și un zgomot de șoapte, venind dinăuntru, îi izbise auzul.</p>
<p>Îndoială nu mai încăpea: Mariuca era acasă, și, lucru grozav, ea nu era singură!</p>
<p>Atunci, sângele i se aprinsese, și toate vechile-i resentimente se deșteptaseră într-însul cu o furie nebună.</p>
<p>El văzu trecându-i pe dinainte, într-o clipă, cu repeziciunea fulgerului, suferințele și umilințele ce atâta timp avusese să îndure, disprețul cu care actele sale, chiar cele mai nesupărătoare, erau primite, nedreptățile ce, de câteva luni, întâmpinase nelipsit în toate ocaziile, și-și zise că toate acestea se datorau omului ce se afla cu dânsa, în acel minut, colo, înăuntru, și care pusese tot la cale pentru a o scoate din minți, a o face să-și uite datoriile de soție, a fura o dragoste ce, după lege, i se cuvenea lui numai, ca bărbat! Dar ceasul răsplătei, adăugase el în gându-i, sosise, și, haide! trebuia să se grăbească a se folosi de dânsul!..</p>
<p>Cu toate acestea, el avu destulă putere asupra sa pentru a înfrâna orice manifestare zgomotoasă a patimii ce clocotea în interiorul său și, cu pași ușori, urcă scara ce ducea la încăperile de sus, unde se afla odaia Mariuchei.</p>
<p>Acolo, după ce stătu un moment să asculte ceea ce se vorbea înăuntru, exasperat de cele ce auzi, el dădu o năpraznică împingere cu umărul în ușă, scoțând-o, după cum am văzut, din balamale și aruncând-o în mijlocul casei.</p>
<p>Apoi, fără a zice o vorbă, fără a face un gest de amenințare, liniștit și stăpân pe el însuși, ca și când s-ar fi aflat în fața unui spectacol obișnuit, el se îndreptă spre patul unde cei doi amanți căutau să se ascundă.</p>
<p>Aceștia, surprinși și plini de spaimă, nu încercară, mai întâi, nicio împotrivire.</p>
<p>Când însă Mariuca, desmeticită, văzu pe bărbatul său întinzând mâna și apucându-l pe șeful companiei de ceafă cu o putere atât de extraordinară, încât îi paraliză la moment orice gând de rezistență, ea începu să strige la el, să-l amenințe, să-l insulte, sperând că, cu chipul acesta, îl va dezarma.</p>
<p>Niță, însă, ca de piatră, părea că nu vede, nici că aude.</p>
<p>În același timp, cu mâna cealaltă, rămasă liberă, el apucă de ceafă pe nevasta-sa și o dă jos din pat.</p>
<p>Apoi, apropiindu-și mîinile, începu, cu toate țipetele și rugămintele acesteia, să-i frece obrazul de al complicelui ei, strivindu-le pe amândouă, umplându-le de sânge, repetând, din când în când, între dinți, ca răspuns la văicăreala lor disperată: «Dragoste ați căutat?.. Iată-vă dragoste!..» Supliciul fu groaznic, căci, în câteva minute, ambele victime rămăseră fără cunoștință.</p>
<p>Niță nu se mulțumi cu atât, ci, văzându-i pe amândoi fără simțire, ca să nu se mai ridice, se apucă să izbească, unul de altul, capetele lor pe care le ținea în mâini, și continuă să le lovească astfel, cu violență, până le transformă într-o masă informă și sângerândă.</p>
<p>După aceasta, satisfăcut de ceea ce săvârșise, ca de un act de dreptate supremă, lepădă cele două cadavre și plecă cum venise, fără să fie văzut sau simțit de nimeni din casă.</p>
</div>
<div type="chapter" n="41">
<p>XLI.</p>
<p>El o luă la dreapta, pe strada Păpușei, în jos.</p>
<p>Noaptea era rece și senină. Luna, roșie și rotundă, răsărea de după vârful Pleșcioarelor, rumenind înălțimile din jur. În sat, nicio lumină. Doar la ospătăria lui Oncescu, la răspântie, lumina nu se stinsese încă, semn că mai erau oameni înăuntru — câțiva șmecheri rău-nărăviți, care obișnuiau să-și petreacă nopțile veghind peste paharele cu vin sau peste cărțile de joc.</p>
<p>Niță mergea repede și mașinal, fără un scop, fără voință. Teribila tensiune care-i încordase nervii întreaga zi, ca un arc, începea să se slăbească, iar acum, cuprins de remușcări, începea să simtă întreaga groază a acțiunii sale.</p>
<p>Deodată, fără să-și dea seama cum, se găsi pe malul dealului din față, la moară, deasupra cascadei, unde Dâmbovița curgea impetuos și adânc.</p>
<p>Se opri pe mal și începu să privească adânc în apele râului.</p>
<p>Luna aprindea luciri tremurătoare în apă, pe care el le urmărea cu o obsesie inconștientă, observându-le mișcările schimbătoare.</p>
<p>În același timp, o preocupare neașteptată îl cuprinse. Cum se numea avocatul la care auzise pe Mariuca că voia să meargă, a doua zi, să-i ceară sfaturi?... Sășeanu?... Rășeanu?... Orășeanu?... Nu-și aducea bine aminte, și multă vreme stătu să se gândească și să-și frământe creierii, dar în zadar, încercând să-și amintească corect numele, din care nu reținuse decât cu siguranță partea finală.</p>
<p>El voia să meargă la acest avocat, să-i povestească necazurile și suferințele sale, să-l înduplece, să-l facă să-i ofere sprijinul și apărarea.</p>
<p>— «O! da! își zicea el, de ce nu ar accepta să mă ajute!.. Dacă sunt vinovat, martor mi-e Dumnezeu că am îndurat destul, peste puterile omenești, înainte de a lua o hotărâre! că aș fi putut îndura și mai mult dacă nu vedeam cu ochii!.. dar nu se mai putea!.. Când i-am auzit vorbindu-și cuvinte de dragoste, chiar în casa mea, și i-am văzut culcați, unul lângă altul, și îmbrățișați, acolo, în patul meu, unde mi-a fost dat atât de rar și de puțin să dorm, mințile m-au părăsit și am crezut că iadul se deschide în fața mea... Atunci, am luat hotărârea și am făcut ceea ce disperarea și momentul m-au îndemnat să fac!.. Poate că am mers prea departe, poate că am trecut peste limită, dar ce altceva puteam face!.. Omul, în necaz, nu mai judecă, nici nu mai poate acționa rațional. Păcatele îl împing unde, poate, n-ar fi vrut să ajungă!..»</p>
<p>Pornind pe acest fir al gândurilor, el nu putea să se oprească, își amintea cu lux de amănunte scena înfiorătoare la care fusese martor, o retrăia în toate detaliile ei, căutând să-și aline sufletul, explicându-și sieși motivele care l-au determinat să acționeze așa cum a făcut.</p>
<p>Dar de fiecare dată când imaginea Mariuchei îi apărea în minte, ochii i se umpleau involuntar de lacrimi, iar cuvinte de regret îi ieșeau din buzele arse de remușcare.</p>
<p>«Săraca de ea! exclama el cu mâhnire, cum plângea și se ruga!.. Cum căuta să mă înduplece!.. Ce cuvinte dulci îmi arunca, cum, poate, n’au mai ieșit din gura-i, cum, desigur, n-am mai auzit-o rostind până în minutul acela!.. Ea mă jura pe dragostea ei, pe tot ce am mai scump pe lume, să o iert, să-i dau pace, făgăduindu-mi că se va îndrepta, că nu se va mai uita la nimeni altul, cât va trăi!.. Și frica și durerea îi dau o mândrețe fără asemănare!.. Niciodată n-am văzut-o așa de frumoasă! Niciodată asemenea n-am iubit-o mai mult!.. Cu toate astea, eram ca de piatră. . . Ideea că, fiindu-mi atât de dragă, o prinsesem, înșelându-mă, în brațele altuia, mă făcea fără milă... Și dam! și strângeam! și frecam!.. Fâșiile de carne cădeau de pe obrazul ei ca bucățelele dintr-un măr pe o răzuitoare!.. în zadar țipa și se zvârcolea, sărmana!.. Eram ca nebun de mânie, și, cu cât o auzeam văitându-se mai tare, cu atât îmi venea să apăs mai cu putere!.. El, din partea-i, nenorocitul ! se găsea și dânsul într-o stare de plâns!.. îl țineam în mâna-mi ca pe o cârpă, fără să încerce măcar o țâră de împotrivire!.. Și furia-mi creștea până a trece peste orice măsură când, simțindu-l așa de nevoiaș și de moale, îmi ziceam că un astfel de fleac plăcuse mai mult decât mine și furase</p>
<p>inima nevestei mele, pentru care mi-aș fi jertfit viața în orice clipă!..»</p>
<p>Luna, sosită la zenit, umplea, acum, întreaga vale cu lumina-i visătoare.</p>
<p>Niță, cu ochii pironiți pe căderea de apă, ce sub razele de sus, lucea ca o cascadă de argint în fuziune, își încorda, de la o vreme, atențiunea spre o vedenie ce imaginația lui bolnavă suscitase dinaintea-i.</p>
<p>I se părea că apa râului s-a desfăcut în două și că, în adâncimi albastre, în abisuri fără fund, o peșteră de sticlă s-a arătat privirilor lui uimite.</p>
<p>Iradiațiuni de diamante, de rubine, de smaralde, de safire decorați pereții acelei încăperi, unde focul prismelor, străbătute de iluminații nevăzute, rivaliza cu lucirea pietrelor prețioase de toate nuanțele pentru a produce curcubee de noapte de un efect inexprimabil.</p>
<p>În mijlocul peșterei, pe un glob de cristal ce ardea ca un far, Mariuca sta, într-o lumină de apoteoză goală, provocătoare, cu surâsul pe buze.</p>
<p>Niță nu putu să rabde mai mult.</p>
<p>El se repezi, captivat de acea viziune, gata a se arunca în apă, doritor a pătrunde până în locașul iubitei sale, a o lua în brațe, a-i cere iertare, a se uni cu dânsa pentru vecie, într-un transport de dragoste ce făcea să vibreze toate fibrele ființei sale.</p>
<p>În acel moment, un glas se auzi la spate, și zgomotul unor pași ce se apropiau îl făcu să tresare, dezmeticit.</p>
<p>— «Bună noaptea, vere! zise glasul, care era al unui buștenar întârziat. Ce faci acolo la ceasul ăsta?»</p>
<p>Niță se întrebă dacă trebuea să-i răspundă. În cele din urmă, el replică pe tonul unui om deranjat într-ale sale.</p>
<p>— «Iacă fac! Ce-ți pasă!..»</p>
<p>— «Cum văd, reluă glasul, vrei să te scalzi. Nu ți se pare că apa e cam rece?..»</p>
<p>— «O fi, însă nu e treaba ta! Cată-ți de drum și lasă-mă în pace!..»</p>
<p>— «A ! înțeleg ! urmă glasul. Ai băut și ai nevoie să te răcorești! Bagă de seamă să nu te înneci!..»</p>
<p>— «Moașă-ta! nu se putu stăpâni de a exclama Niță. depărtându-se pentru a scăpa de acel supărător.</p>
<p>El trecu puntea dela moară și începu să urce repede coasta spre Cuculeț.</p>
<p>Un rău nespus îl strângea de gât, și, în același timp, o trebuință instinctivă de a fugi, de a se ascunde, de a se pierde în adâncimi unde nimeni n-a mai pus piciorul, îl împingea, ca un bold de foc, tot înainte.</p>
<p>El mergea fără a ști cum, nici unde, purtat parcă pe sus, târât de o forță invincibilă spre prăpăstii atrăgătoare.</p>
<p>Capul lui era un haos, în care concepțiuni confuze se ciocneau în întuneric.</p>
<p>O singură idee lămurită supraviețuia în acel naufragiu al rațiunii sale, imaginea Mariuchei, și, pentru a nu o pierde și pe dânsa ca pe celelalte, el nu înceta, umblând, de-a o evoca, chemând-o în gura mare.</p>
<p>Sus, pe plai, luna învăluia întreaga fire în reveria-i imensă.</p>
<p>Niță urca mereu, aruncând, din când în când, strigătul său disperat de «Mariuco!.. Mariuco!..»</p>
<p>căruia răspundeau succesiv toate înălțimile de prin prejur.</p>
<p>El apucă pe ulicioara din dreptul celor câtorva case, agățate de mal, ce domină, în partea aceea, valea, și care, toate, la acea oră, erau afundate în liniștea cea mai adâncă.</p>
<p>O haită de câini, scornită de apelurile lui prelungite, se luă după dânsul, urmându-l cu lătrăturile ei furioase, fără a-l face măcar să-și întoarcă capul.</p>
<p>«Mariuco!.. Mariuco!..» repeta el într-una, și acest strigăt, rezis de ecouri, suna grozav de trist în taina nopții.</p>
<p>După ce rătăci câtăva vreme prin livezile de sus, albe ca ziua de lumina gânditoare a lunii, el sosi deasupra satului, la stâncă.</p>
<p>Aici, voi să se așeze pentru a se odihni un moment, însă frigul era așa de simțitor, încât nu putu să stea și începu să coboare, prin partea cealaltă, dinspre Cheia Dîmboviței, la vale.</p>
<p>Un gând repede, ca un fulger, îi venise. Dacă s-ar duce la Pereți? Acolo, cel puțin, locul era singuratic și apa profundă! Acolo, poate, Mariuca iar i se va arăta, în toată frumusețea ei, în palatu-i de cleștar! Și atunci, de va voi să se repadă pentru a o lua în brațe, nimeni nu va mai fi care să-i stea împotrivă!..</p>
<p>Vorbindu-și astfel, el mergea iute, ca să se încălzească, căci un tremur nervos îl apucase, care făcea să-i clănțene dinții în gură.</p>
<p>Deodată, pe dreapta, dinainte-i, două stele roșii, ca două guri de cuptor, i se arătară.</p>
<p>Era varnița lui Iosif Ionescu, de sub Cheiă, pe care, cu câteva luni înainte, o privise de pe Ghimbav cum întuneca soarele prin fumul coșurilor sale.</p>
<p>Acum, ca și atunci, ea era în plină activitate, arzând, cu o putere de cincisprezece stânjeni de lemne pe zi, cele douăzeci de vagoane de pieatră ce se grămădeau în pântecele ei.</p>
<p>Când fu aproape, atras de căldură, Niță se abătu din cale-i și intră sub steașina imensă ce adăpostește cele două cuptoare.</p>
<p>Lumina în acel loc era orbitoare și focul așa de viu că ochiul nu putea să se fixeze pe dânsul.</p>
<p>Patru oameni, câte doi de fiecare gură, luau în fiecare minut, bușteanul întreg și, printr-o mișcare combinată și bruscă, îl repezeau în cuptor, unde numaidecât se aprindea și ardea ca un pai într-o sobă.</p>
<p>Niță intră în vorbă cu acei oameni.</p>
<p>— «Bună noaptea, băieți!»</p>
<p>— «Bună noaptea, domnule Niță!»</p>
<p>— «De mult ați dat foc varniței?»</p>
<p>— «De alaltăeri noapte. Mai are să ardă patru zile.»</p>
<p>— «Domnu Iosif a fost pe aici?»</p>
<p>— «A fost de cu vreme, dar a stat puțin și a plecat.»</p>
<p>— «Mă! dar tare mai ard cuptoarele voastre!»</p>
<p>— Or fi arzând, de vreme ce mănâncă atâtea lemne!»</p>
<p>— «Mă gândesc ce-ar fi dacă, în loc de bușteni de fag, ați arunca un om în ele!»</p>
<p>— «Ce să fie? Până să te ștergi la ochi, s-ar face scrum!»</p>
<p>— «Ce spui, mă ? Crezi că s-ar trece așa de iute?»</p>
<p>— «Ba bine că nu! N-ar avea timp nici să-și dea sufletul!..»</p>
<p>Niță, cu ochii mari deschiși, pironiți pe gura cuptorului, încetă brusc să mai vorbească.»</p>
<p>Vedenia de mai-nainte iar i se înfățișase.</p>
<p>În mijlocul flăcărilor, într-adevăr, în văpaia focarului mistuitor ce avea dinainte-i, în centrul de unde lumina și căldura radiau cu atâta putere, încât nu era ochi care să le poată înfrunta mai mult de o clipă, pe mormanele de jăratic incandescent, linse de limbile de foc albe, verzi, galbene, stacojii, peste care cărbunii aprinși curgeau ca o ploaie de artificii, vederea lui rătăcită și influențată de ideea fixă ce-l urmărea, descoperise pe Mariuca în palatu-i feeric.</p>
<p>Ea sta goală, cum în atâtea rânduri i se arătase pentru a-l ispiti, înconjurată de bogății ce nu se pot descrie, rezemată de columne de aur, luminată de oglinzi de diamant, rumenă, voioasă, provocătoare, surâzându-i de departe și făcându-i semn să vie.</p>
<p>Nița nu putu să mai reziste.</p>
<p>Sculându-se, deci, de pe lavița pe care se așezase pentru a privi spectacolul amăgitor ce se ținea de pașii lui, el eși de sub streșină, făcu ocolul varniței și urcă într-un suflet scara de bolovani ce ducea deasupra ei.</p>
<p>Aici, priveliștea era de altă natură.</p>
<p>Focul de jos, străbătând stratele de piatră calcaroasă ce avea menirea să transforme în var, izbucnea prin două răsuflători și ardea, cu flăcări albastre, ca un vulcan,</p>
<p>Niță se apropie de una din acele răsuflători, își făcu semnul crucii și se aruncă hotărât într-însa.</p>
<p>Un țipăt ce-i scăpă când atinse masa incandescentă care-l carboniza într-o clipă, fu singurul indiciu că el încetase de a mai trăi.</p>
<p>Când, a doua zi, se găsiră cadavrele Mariuchei și șefului companiei, grozav de mutilate, și se află de moartea spăimântătoare ce Niță Pălie își dase în varnița din Gura Cheiei, o mare emoție cuprinse tot satul, și multă vreme nu se vorbi decât de această întâmplare în Rucăr.</p>
<p>Cuvântul definitiv însă, în această împrejurare, îl rosti Bilureață.</p>
<p>Când auzi, într-adevăr, de cele petrecute, după ce-și umflă nările și respiră de mai multe ori din adânc, după cum avea obiceiul să facă, de câte ori se pregătea să spună câte ceva important, judecătorul de pace pronunță aceste vorbe sentențioase:</p>
<p>— «Era de prevăzut! Aceasta înseamnă că românul nu trebuie să se întindă mai departe decât unde-i ajunge nasul, nici să umble după femeia care nu e de teapa lui!..»</p>
</div>        
</body>
    </text>
</TEI>  
