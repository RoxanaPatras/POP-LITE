<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <p>Information about the source</p>
         </sourceDesc>
      </fileDesc>
  </teiHeader>
  <text>
<body>
<p> FOIȚA REVISTEI «DUMINECA» </p>
<p> 1) </p>
<p> Triumful Iubirii </p>
<p> La bal </p>
<p> Era ziua de 2 mai 1866 când frumosul sublocotenent Victor Chirculescu îmbrăca pentru prima oară uniforma de mare ținută a regimentului 2 de artilerie, urmând a se prezenta comandantului diviziei București din care făcea parte. </p>
<p> Într-o ținută ireproșabilă, el se prezentă generalului, care îl primi cu mare bunăvoință. În salon făcu cunoștința tânărului locotenent Mișu Papadopol, care venise în același scop la general, căci cu trei zile înainte fusese permutat, din Buzău, în urma înaintării la gradul de locotenent. După o jumătate de oră ambii ofițeri părăsiră pe general și, suindu-se în trăsură, se plimbară câtva timp, apoi s-au despărțit plecând prin oraș. </p>
<p> În ziua de 10 mai mare paradă militară. Trupele defilară fără greșeală, iar ofițerii, în ținuta lor falnică, au fost admirați. Seara, după obișnuita retragere cu torțe, se anunțase un bal la cercul militar. La orele 9 începură să sosească ofițerii din diferite arme. La orele 10 sala se umpluse cu felurite uniforme care de care mai strălucitoare sub potopul de lumină. Doamnele și domnișoarele, în toalete elegante, cu rochii albe, aveau aspectul unor zâne din povești. Pe la 10 și jumătate toate conversațiile încetară și privirile tuturor se îndreptară spre intrarea principală unde, în sunetul melodios al muzicii militare, își făcea apariția d-nul general Mitulescu, un bărbat de 50-55 ani, căruia însă nu i-ai fi dat mai mult de 45 ani, însoțit de d-na Elena Mitulescu, un tip de frumusețe, ce avea numai 33 ani, și d-ra Elena Mitulescu, fiica sa, de 17 ani, care semăna mamei sale, fiind de o frumusețe strălucitoare. Ambele purtau rochii albe și pantofi mici de lac. </p>
<p> La vederea lor se auzi un murmur de admirație. Fiecare salută pe noii  sosiți, în special pe d-na și d-ra general, care, cu surâsul pe buze și bine-voitoare, cuceriră toate inimile. Pe când d-ra Mitulescu conversa cu locotenentul Mișu Papadopol, care de altfel  era un cunoscut al familiei, veni tatăl ei care îi prezentă pe sublocotenentul Chirculescu de curând ieșit ofițer. Când ambii tineri își strânseră mâinile, o emoțiune se putea vedea pe figurile lor, iar obrajii li se roșiră. Ofițerul murmură un compliment și, profitând de faptul că muzica intona primul vals, o invită la dans, fapt ce nu fu tocmai plăcut locotenentului Papadopol care își pusese în gând ca să fie cel dintâi care să danseze cu d-ra Mitulescu. </p>
<p> Imediat însă ce aceasta fu liberă, o invită la dans și nu fu refuzat; astfel ea zbură din brațe în brațe. </p>
<p> Se da primul semnal de cadril când locotenentul Papadopol se prezentă d-rei Mitulescu, care însă îi spuse că a promis sublocotenentului Chirculescu. Locotenentul privi mânios la ea și se retrase, renunțând a lua parte la cadril și la dans chiar. După o oră părăsea serbarea fără a fi salutat pe cineva. </p>
<p> Sublocotenentul Chirculescu dansase mai mult ca de obicei, dar cele mai multe dansuri le făcuse cu Eleonora. </p>
<p> La 1 jum. muzica cântă marșul, salutând astfel pe general, care părăsea balul. Când Eleonora întinse mâna sublocotenentului Chirculescu, spre a-și lua adio, obrajii ei din nou se colorară, iar inima-i bătea cu putere. Ofițerul, și el emoționat, îi zise: </p>
<p> — Nu adio, ci la revedere, d-șoară. </p>
<p> — Da, la revedere, murmură ea. </p>
<p> Cu un sfert de ceas mai târziu el părăsi balul, iar peste o oră visa pe frumoasa Eleonora pe care, fără să-și dea seama, o iubea din toată inima. </p>
<p> În ajunul logodnei </p>
<p> După mai bine de o săptămână de la cele povestite, găsim pe locotenentul Papadopol cerând generalului Mitulescu mâna fiicei sale Eleonora. Generalul, care, pe vremuri, era un amic intim al d-rei Aristița Corlătescu, acum d-na colonel Papadopol, mama tânărului locotenent, bun prieten de altfel și cu colonel Papadopol, tatăl locotenentului, nu numai că nu refuză cererea lui, ci, din contră, o consideră ca bine venită și deci dădu speranțe locotenentului, care se retrase fericit. Generalul comunică vestea și hotărârea soției sale, care se învoi foarte repede și nu întârzie a comunica fiicei sale hotărârea lor. </p>
<p> O paloare de moarte acoperi fața Eleonorei, mâinile începură a-i tremura, inima părea că încetase de a-i mai bate, iar picioarele îi refuzau serviciul. </p>
<p> Încet se așeză pe un scaun și închise ochii... Nici ea nu-și putea da seama de ce suferea, dar părea că o bombă ar fi explodat la picioarele ei. </p>
<p> — Dar pentru Dumnezeu, ce ai tu, Lorico ? întrebă mama ei, văzând-o astfel. </p>
<p> — Nimic, dragă mamă, nu știu de ce mă doare capul, îmi vine să mor. </p>
<p> — Și mie nu-mi spui nimic ? De ce ? să trimit la doctor... </p>
<p> — A, nu, voi lua un piramidon, zise ea părăsind odaia. </p>
<p> În noaptea aceea dormi foarte puțin și avu cele mai oribile vise. A doua zi, după masa de seară, mama ei îi vorbi din nou de locotenentul Papadopol. </p>
<p> — Dar, dragă mamă, zise ea, n-aș voi câtuși de puțin să mă mărit, sunt așa de tânără, trăiesc așa de bine aici, sunt așa de mulțumită și apoi, mi-ar veni așa de greu să mă despart de voi... </p>
<p> — Ei, fata mea, și eu am fost ca tine, îmi iubeam părinții și cu greu m-am despărțit de ei, însă n-am trăit bine? Nu sunt destul de fericită? </p>
<p> — Bine, dragă mamă, dar mai lăsați-mă cel puțin un an sau doi, vă iubesc prea mult spre a mă putea despărți de voi. </p>
<p> — Ai să poți, și apoi te vei alipi de soțul tău, locotenentul Papadopol, care te iubește foarte mult. </p>
<p> — Da, dar eu nu-l iubesc, zise ea printre dinți, așa că nu o auzi mama sa. </p>
<p> Astfel, fără voia ei, frumoasa Eleonora era dată locotenentului Mișu Papadopol, căci generalul fixase logodna pentru ziua de 5 iunie. </p>
<p> Pregătirile necesare se făcură din ambele părți și se trimiseră invitațiuni. </p>
<p> Zbucium </p>
<p> Când sublocotenentul Chirculescu primi biletul de invitație, rămase ca trăsnit. El, care se credea iubit de Eleonora, care se vedea în imaginația sa mirele ei, care se vedea îmbrățișat de d. și d-na general Mitulescu, își vedea acum toate planurile spulberate, toate speranțele zădărnicite. </p>
<p> — Vai! Doamne, zise el, cu ce am greșit eu spre a merita o astfel de pedeapsă? De ce mi-ai mai scos în calea mea pe această ființă ? De ce ai zis inimii mele «iubește-o»? De ce nu m-ai chemat la tine înainte de a primi acest bilet care nu este altceva decât condamnarea mea? De ce, de ce? </p>
<p> Se așeză pe un scaun, și, ascunzâudu-și fața în mâini, începu să plângă ca un copil. După ce se mai liniști, începu să reflecteze mai serios, zicându-și: </p>
<p> — Nebun ce am fost, când mi-am făurit astfel de planuri! </p>
<p> (Va urma)  D. Nicolescu-Wollmar </p>  
<p> FOIȚA REVISTEI «DUMINECA» </p>
<p> 2) </p>
<p> Triumful Iubirii </p>
<p> Zbucium </p>
<p> «Ce minte am avut și ce copilărește am judecat! Cum mi-am putut ridica ochii până la fata generalului, eu, un simplu ofițer; cum mi-am putut închipui că m-aș putea uni cu fata bogatului general, eu, un om care sper numai în leafa mea, neavând o altă sursă de câștig, eu, care sunt fiul unor oameni, deși muncitori și cinstiți, iubiți de toată lumea, dar simpli și cu o avere modestă... </p>
<p> «Se logodește cu Mișu, fiul cunoscutului colonel Papadopol, om bogat și bine văzut, stimat și apreciat de conducătorii țării. Ambele familii se cunosc de ani de zile, de mult poate ei au hotărât unirea tinerilor. </p>
<p> «Sărmană Eleonoră, cât de mult te plâng! Tu, nevinovată ca un înger, curată ca o sfântă, te unești cu destrăbălatul Mișu, cu acest bețiv și afemeiat, cu acest om lipsit de orice calitate, te unești cu acest stricat, numai pentru că este fiul unui colonel și acest colonel e bogat. </p>
<p> «Sunt sigur că el nu te iubește și nu se însoară cu tine decât din ambiție și spre a pune mâna pe zestrea ta și mai târziu pe averea generalului. Eu însă, eu care te iubesc din tot sufletul și din toată inima mea, așa cum iubește un tânăr la etatea mea și pentru prima dată, jur în fața imaginii tale pe care o invoc că te voi iubi totdeauna, voi purta veșnic frumosul tău chip în inima mea, iar când voi închide ochii, spre a nu-i mai deschide, buzele mele vor murmura numele tău scump; deși îești pierdută pentru mine, îți jur că te voi iubi până la mormânt, până la mormânt», repetă el, cu lacrimile în ochi. </p>
<p> În aceeași zi, pe când sublocotenentul Chirculescu se afla în așa stare sufletească, se făceau mari pregătiri la generalul Mitulescu. </p>
<p> Locotenentul Papadopol venise de două ori să întrebe ce mai e de târguit. </p>
<p> Eleonora nu se arătase toată ziua și ședea în camera ei, sub pretext că lucrează și că se simte cam indispusă. </p>
<p> Când zări pentru a treia oară pe Mișu venind, trimise camerista să-l poftească la ea. Victor veni imediat și, înclinându-se cu respect, voi să sărute mâna ce Eleonora îi întinsese, dar pe care tânăra fată o retrase cu blândețe, indicându-i un scaun să șază. </p>
<p> — Și acum spune-mi de ce m-ai chemat, drăguța mea Lorică, zise el, după ce luă loc. </p>
<p> — V-am chemat, d-le Mișu, spre a vă vorbi de un lucru ce va hotărî asupra viitorului meu, «poate» și al d-voastre. </p>
<p> Văzându-l că încruntă din sprâncene ea adaose: </p>
<p> «Nu vă supărați, de mult voiam să vă vorbesc, dar fie că d-v. evitați a mă întâlni singură, fie că întâmplarea a făcut astfel, nu v-am putut vorbi până acum... </p>
<p> — Ce înseamnă acestea, Lorico? zise el încruntat. Mai întâi de ce îmi zici d-le Mișu și nu Mișule, ca de obicei, și apoi, ce-mi poți vorbi între patru ochi despre viitorul tău sau al nostru? Nu pricep ce vrei să zici? Eu te iubesc, tu mă iubești... </p>
<p> — Ce-ți spune că te iubesc? </p>
<p> — Am cerut mâna ta părinților tăi, urmă el ocolind răspunsul la întrebare; ei au primit bucuros cererea mea, s-au făcut toate pregătirile pentru logodnă, mâine seară ne vom logodi, iar peste trei săptămâni vei fi mireasa mea... </p>
<p> - Peste trei săptămâni nu voi fi mireasa d-v., iar mâine seară nu mă voi logodi dacă d-v. sunteți om de onoare și aveți o inimă de om în pieptul d-v. </p>
<p> Și, cum el tăcea, ea urmă: </p>
<p> — Aflați, d-le Victor, că nu vă iubesc... </p>
<p> — Ba! zise el, nu mă iubești, mă vei iubi, ești tânără și te voi învăța eu să iubești. </p>
<p> — Nu vă iubesc pe d-v., ci pe acela care m-a învățat să iubesc, pe acela care mă iubește pe mine, iar nu banii mei, pronunță ea printre dinți ultimele cuvinte... </p>
<p> — Ha, porumbița mea, iubești pe un altul, și tatăl tău știe acest lucru? </p>
<p> — Tatăl meu și mama mea știu totul, dar el n-a cunoscut niciodată iubirea și deci n-a ținut seamă de durerea mea, iar mama, care pare a-mi da dreptate, nu mi-a putut lua apărarea știindu-l neclintit în hotărârile sale; singura speranță o am în d-v. pe care vă cunosc de mult timp... </p>
<p> Privirile ei erau îndreptate spre el, care rămase rece și zise scurt: </p>
<p> — Ce s-a hotărât se va împlini, nimic nu se va schimba. </p>
<p> Apoi părăsi camera, mergând la d-na Mitulescu, iar de la ea în oraș. </p>
<p> Eleonora rămase ca trăsnită: singura ei speranță o vedea nimicită. Un plâns nervos se porni din pieptul ei ce se ridica și cobora, fierbând ca un vulcan ce amenință a izbucni. </p>
<p> — Victore, dragă Victore, zise ea, vor să mă vândă, să mă mărite fără voia mea, mă silesc a urma și iubi un om pe care nu-l iubesc, pe care, pentru purtarea lui de adineauri, îl urăsc, depărtându-mă astfel de tine, de tine pe care te iubesc, de tine care ai făcut să nască în mine germenul iubirii și tu nici nu știi că te iubesc, că sufăr. Mi-e frică, mi-e urât, mi-e silă, mi-e jale. Vai! ce săracă și nefericită sunt, cu toată bogăția mea... Te voi iubi însă numai pe tine, îți jur că nu voi iubi pe nimeni altul decât pe tine. </p>
<p> La invitația cameristei de a veni la masă, ea refuză spunând că n-are poftă de mâncare, apoi se culcă, dar nu putu adormi decât spre ziuă și atunci avu cele mai chinuitoare visuri. Văzu pe frumosul sublocotenent Chirculescu la picioarele ei, jurându-i iubire și credință, dar deodată un lup cu capul lui Mișu se năpusti la el și, trântindu-l jos, se repezi apoi la pieptul ei. Dete un țipăt și se deșteptă, dar închise iarăși ochii, căci i se păru că vede încă lupul cu capul lui Mișu, ai cărui ochi o priveau încă... </p>
<p> Logodna frumoasei Eleonora </p>
<p> Ziua de 5 iunie sosi. Logodna era fixată pentru 8 seara. </p>
<p> Invitații soseau rând pe rând, și deși bătuse de 8, cu toate acestea tânăra Eleonora nu se arătase. Ea se afla în odaia ei și dăduse ordin ca să fie poftit d. Mișu. având a-i vorbi. </p>
<p> Cu surâsul pe buze intră ofițerul în odaia ei și se făcu că nu observă tristețea tinerei fete. </p>
<p> — Ce înseamnă mofturile acestea? zise el; e 8, invitații au sosit și tu n-ai de gând să te arăți în salon? Toți sunt nerăbdători să te vadă, iar părinții tăi sunt îngrijorați. </p>
<p> — Te-am chemat să aud ultimul tău cuvânt. Mișule, nu pot crede ca tu să fii așa de rău; te cunosc de mulți ani, părinții noștri sunt vechi prieteni și deci, cunoscându-te și știindu-te om bun, nu pot crede ca deodată să fi devenit rău, să vrei să nenorocești o ființă, ceva mai mult pe o amică a ta... </p>
<p> — Timpul este scump, căci orele sunt înaintate și trebuie să mergem în salon... </p>
<p> — Acesta este ultimul tău cuvânt ? </p>
<p> — Ce-aș mai avea să-ți spun? </p>
<p> (Va urma)   D. Nicolescu-Wollmar </p>
<p> FOIȚA REVISTEI «DUMINECA» </p>
<p>  3) </p>
<p>Triumful Iubirii </p>
<p> — Mă văd silită a te urma, domnule, dar nu uita că nu te iubesc și nu te voi iubi niciodată, căci port și voi purta în inima mea imaginea ființei nobile și iubite care mă iubește pe mine, iar nu zestrea mea. </p>
<p> — Vorbe goale, zise el luând brațul tinerei fete și conducând-o în salon. </p>
<p> La apariția lor se auzi un murmur de admirație. Cu lacrimi în ochi, pe care toți le credeau datorate emoției, ea saluta pe cei sosiți și le mulțumea zâmbind. </p>
<p> După o scurtă rugăciune făcută de un preot și obișnuita tratație, se începu dansul. Mișu fu cel dintâi care invită pe Eleonora la dans. Ea nu îl putu refuza, deși nu-și putea stăpâni scârba ce o avea. </p>
<p> Adio pentru vecie </p>
<p> În acest timp sublocotenentul Chirculescu, după ce rătăcise câtva timp în noapte, se întoarse acasă și se culcă, dar nu putu închide ochii și, în loc de a se scula mai odihnit și mai liniștit se sculă mai muncit, mai tulburat. Fără să-și dea seama de cum și-a petrecut ziua și fără a se gândi ce are de făcut s-a culcat pe o dormeoză. Astfel l-a găsit amicul său locotenentul Panaitescu, care, îmbrăcat în mare ținută și mergând la general, s-a oprit pe la el spre a merge împreună. </p>
<p> La întrebarea locotenentului dacă merge sau nu, el, ca și când n-ar fi știut de ce este vorba, întrebă: </p>
<p> — Unde? </p>
<p> — La logodna fetei generalului, zise locotenentul râzând; ce, ai uitat? </p>
<p> — A, da! zise el; așteaptă să-mi fac toaleta. </p>
<p> După o jumătate de oră, cei doi ofițeri își făceau apariția în saloanele generalului. După ce salută pe invitați și felicită pe d-na și d. general, Chirculescu se retrase într-un colț al salonului. Dacă generalul ar fi fost puțin atent și ar fi observat figura ofițerului, s-ar fi speriat de marea lui schimbare. Ochii roșii, cu cearcăne vinete împrejur, privirea tristă și vecinic spre pământ, obrajii palizi, fruntea încrețită, iată cum arăta frumosul sublocotenent de acum 10-15  zile. </p>
<p> Cinci minute trecuseră de când luase loc, când din mijlocul dansatorilor se desprinse o pereche ce se îndreptă spre fotoliul de lângă scaunul pe care ședea dânsul. Era Eleonora la brațul logodnicului ei, care o conducea la locul de unde cu câteva minute mai ’na-inte o luase cu multe rugăminți. La vederea ofițerului, obrajii ei se colorară, inima îi bătu mai cu putere și nu lipsi mult ca Eleonora să scoată un țipăt. </p>
<p> El se sculă și respectuos salută și felicită pe cei doi tineri. Invită pe Eleonora la dans și nu a încetat decât când muzica încetă cântecul. Atunci tânărul ofițer, sub pretext că e foarte rău dispus, îi ceru permisiunea de a se retrage. Ea nu zise nimic, dar ochii i se umplură de lacrimi. Îi venea să se arunce la pieptul lui, să-l roage să rămână, că numai pe el îl iubește, că lul îi aparține inima și sufletul ei. El îi luă mâna și, cu privirea melancolică îi zise: </p>
<p> — Trebuie să mulțumesc lui Dumnezeu care mi-a procurat fericirea să mai văd încă odată pe iubita sufletului și scumpa inimei mele. Permiteți-mi dar să vă spun că mă rog lui Dumnezeu ca să vă dăruiască noroc și  fericire pentru viitorul d-v. Fie ca Mișu Papadopol să vă facă așa de fericită cum merită o ființă bună ca d-v.</p>
<p> În acest timp el strângea mâinile fetei a cărei inimă bătea cu putere și ale cărei buze se mișcau neliniștit, fără însă a pronunța un cuvânt. </p>
<p> Când ea își mai reveni în fire, frumosul ofițer părăsise salonul, ștergându-și lacrimile care îi brăzdau obrajii. Era fericirea pierdută aceea pentru care el vărsa lacrimi fierbinți...</p>
<p> De la logodnă până la război</p>
<p> Trecuseră 10 zile de la logodna lui Mișu cu Eleonora. În acest timp ea se îmbolnăvi grav. Doctori reputați o îngrijiră; fiecare dădea gânditor din cap, fără a ști ce să spună; se făcură mai multe consulturi de medici, care avură ca rezultat transportarea tinerei fete la un loc retras, unde să stea cel puțin o lună sau două, liniștită. Nunta se amână până când Eleonora se va restabili pe deplin, iar ea fu dusă la o moșie a tatălui ei, spre Pitești, însoțită de guvernanta și mama sa. </p>
<p> Prima săptămână n-a părăsit odaia și adesea mama sa o găsea cu ochii roșii de plâns. A doua săptămână însă începu să facă plimbări prin curte și adesea ședea ceasuri întregi sub bătrânul stejar. Mai târziu începu să înainteze și erau zile când rătăcea pe moșie, privind la oamenii care lucrau câmpurile. Ore întregi privea la secerișul și treeratul grâului. </p>
<p> În acest timp armatele noastre începură să se mobilizeze lăsând în același timp drum liber trupelor rusești care treceau spre Bulgaria, unde mai târziu aveau a se bate cu turcii. Evenimentele acestea făcură ca nunta Eleonorei cu Mișu să se amâne pentru a doua oară, căci ofițerii aveau mult de lucru. După câteva luni se primi telegrama împăratului rușilor prin care cerea ajutorul românilor, a căror oaste, din ordinul domnitorului țării, porni spre Dunăre pentru a ajuta pe ruși. </p>
<p> Sublocotenentul Chirculescu primi ordinul de a ocupa Oltenița, pentru a apăra acel punct al țării. În timpul când batalioanele de vânători treceau Dunărea, el primi ordinul de a îmbrăca uniforma vânătorilor și a înlocui pe sublocotenentul Mișu Papadopol, care a fost mutat în locul său. </p>
<p> În momentul când sublocotenentul Chirculescu se prezentă colonelului batalionului I de vânători spre a se conforma regulamentului, colonelul îi zise: </p>
<p> — D-ta ești Victor Chirculescu care ai fost în regimentul de artilerie detașat la Oltenița? </p>
<p> — Da, domnule colonel. </p>
<p> — Poftim, zise colonelul întinzându-i un plic închis; mi-a sosit azi și sunt fericit de acest fapt, căci de sosea mâine era prea târziu, deoarece la noapte trecem Dunărea, iar pe ziua de mâine vom fi în Bulgaria. Du-te și te prezintă d-lui căpitan Cocoș, comandantul corpului III-a, la care ești repartizat. </p>
<p> Ofițerul salută pe colonel, care îi întinse mâna amical, și se retrase. Abia fu afară și, întrebându-se cine i-ar putea scrie, rupse nervos plicul. Nu puțin rămase mirat când citi următoarele rânduri: </p>
<p> (Va urma)   D. Nicolescu-Wollmar </p>
<p> FOIȚA REVISTEI „DUMINECA" </p>
<p> 4) </p>
<p> «Scumpul meu, </p>
<p> «Nu-mi lua în nume de rău faptul că îndrăznesc a-ți scrie, deși știu bine că nu este nobil ca o domnișoară să scrie unui cavaler o scrisoare de acest fel; nu mă condamna deci până nu mă vei asculta. </p>
<p> Am fost logodită cu Mișu Papadopol, însă contra voinței mele, căci eu nu-l iubesc, ci din contră îl urăsc. Acela pe care îl iubesc și care mă iubește a plecat zdrobit de lângă mine în seara logodnei mele, dar mi-a șoptit câteva cuvinte dulci, ce și astăzi îmi răsună în urechi. El a suferit ca un erou durerea sa și astăzi merge la luptă fără teamă. Așa este că o ființă care nu se teme de moarte, ci zâmbește în fața ei, este un erou? Așa este că un erou merită a fi iubit? Ei bine, acest erou ești tu, iar eu te iubesc pe tine și te iubesc cu atât mai mult cu cât, iubindu-te, nu fac altceva decât răspund iubirii tale. Mergi dar la luptă, tinere luptător, fii cu chipul iubitei tale în inimă, cu speranța în Dumnezeu, și eu am o presimțire că nu vei pieri în luptă. </p>
<p> Mergi cu Dumnezeu, să te întorci cu bine și să ne vedem sănătoși». </p>
<p> Lorica» </p>
<p> Scrisoarea se oprea aici. Eleonora nu scria tânărului cum în seara când tatăl ei veni să-și ia rămas bun de la familia sa, i-a căzut o scrisoare semnată Mișu Papadopol, cu următorul cuprins: «Știi că Lorica iubește pe Victor Chirculescu care e în Oltenița; spre a ne scăpa de el, permută-l în locul meu în batalionul de vânători care va intra în luptă». </p>
<p> Generalul se conformase dorinței din scrisoare și iată de ce sublocotenentul Chirculescu fusese mutat, iată ce făcuse pe Eleonora să-i scrie acea scrisoare, care, sub liniștea ei aparentă, era totuși un strigăt de disperare al unei inimi sfâșiate. </p>
<p> — Lorica, scumpa mea Lorica, buna mea Lorica, murmură el, acoperind scrisoarea cu mii de sărutări; știam eu că și tu mă iubești, că tu nu poți iubi un om ca Mișu, că tu ești mai presus de perversitățile omenești. Scrisoarea ta a sosit la timp, ea mă va îmbărbăta în luptă; o voi păstra la inimă și nu mi-o va fura nimeni decât când voi fi mort. Sunt un ofițer care voi apăra două drapele: pe al batalionului și pe al viitorului meu.         ; </p>
<p> După aceea merse de se prezentă căpitanului companiei la care era repartizat. Acesta, care nu era altul decât cunoscutul căpitan Cocoș, îl primi foarte amical, îi întinse mâna și se bucură văzând că i s-a trimis un om vesel, curajos și nepăsător de moarte. După o oră căpitanul zise: </p>
<p> — Este timpul să ațipim puțin; la 2 trebuie să fim pe Dunăre. </p>
<p> Strângând mâna sublocotenentului, se despărțiră, intrând fiecare în cortul său. </p>
<p> Războiul </p>
<p> La ora 1 noaptea se deșteptă trupa prin țignale, se formă frontul, apoi în coloane de marș se puse în mișcare în cea mai mare liniște... </p>
<p> În flancul stâng al companiei III-a a batalionului al doilea de vânătorî, înfășurat într-o manta, cu glugușul pe cap, mergea sublocotenentul Chirculescu, murmurând un «la revedere» aceleia care îl iubea... După ce au trecut Dunărea au făcut un mic ocol, iar apoi, îndreptându-se spre reduta Grivița, înaintau în tăcere și numai prin șanțurile pe care le săpau ei înșiși. Ziua ședeau, iar noaptea săpau șanțuri spre Grivița. </p>
<p> După o zi și două nopți de muncă chinuitoare, în noaptea următoare aveau să dea atacul. Din zorii zilei, când turcii din redută au observat cât a înaintat armata inamică, au deschis focurile. O bătaie de tunuri lovi din spatele vânătorilor în cetate, producând o panică printre turci. Vânătorii, profitând  de acest fapt, deschiseră focurile. Turcii, văzându-se deodată atacați, au început să tragă focuri; vânătorii români trăgeau iarăși, ajutați de tunurile de la spate, astfel că nu-ți puteai da seama de ești pe pământ sau în iad. </p>
<p> În acest timp căpitanul Cocoș, urmat de sublocotenentul Chirculescu, purta câte două traiste cu cartușe, pe care le împărțea soldaților, zicând: </p>
<p> — Trageți, băieți, că ne prăpădesc, trageți fără frică, Dumnezeu e cu noi!</p>
<p> După două zile de luptă, în care timp au fost morți și răniți de ambele părți, vânătorii reușiră a ajunge la poalele redutei. Căpitanul Valter Mărăcineanu, unul dintre cei mai curajoși ofițeri, luase steagul batalionului și se urca pe una din scările ce rezemaseră de redută. </p>
<p> Pe o a doua scară se urca căpitanul Cocoș, după el sublocotenentul Chirculescu urmat de soldații săi. Când căpitanul Cocoș pășea pe a patra treaptă, un glonte îl nimeri în piept, și căzu în brațele sublocotenentului Chirculescu. Acesta îl depuse jos și zise oamenilor săi: </p>
<p> — înainte, băieți, veniți după mine, trăiască România ! </p>
<p> Un «ura, trăiască România», ieșit din mii de piepturi, străbătu văzduhul și oamenii urmară pe tânărul ofițer, care, cu iuțeala fulgerului, urca scara ce ducea în mijlocul morții. Un glonte îl nimeri în umăr, tunica se roși de sângele din rană, dar el nu căzu, ci merse tot înainte și ajunse pe redută tocmai la timp spre a prinde drapelul batalionului său, pe care Valter Mărăcineanu îl înfipsese pe reduta turcească cu strigătul de «Trăiască România» și care, după un minut, cădea jos mort, străpuns de baionete și ciuruit de gloanțe. Cu drapelul în mână și cu sabia în cealaltă Chircilescu strigă: </p>
<p> — După mine, băieți, trăiască România, ura... </p>
<p> O învălmășeală de nedescris se produse; armata româna, îmbărbătată de curajul tânărulul ofițer, dădea năvală, înfigându-și baionetele în piepturile turcilor. Un ofițer turc trase cu revolverul în pieptul sublocotenentului Chirculescu și, fiind sigur de izbânda sa, se repezi spre steag, dar ofițerul român, care nu fusese atins de glonțul turcului, îi străpunse pieptul cu sabia. În acelaș moment însă un iatagan i se afundă în piept, și pierzându-și cunoștința, căzu cu trupul peste drapelul ce ținuse în mână... </p>
<p> Inimi îndurerate </p>
<p> În timpul războiului gazetele erau mai numeroase ca oricând și cu cât dau știri mai noi, mai amănunțite și mai exacte (întrucât era posibil), cu atât erau mai căutate. Toți românii, în deosebi cei din țară, așteptau cu mare nerăbdare știri de la război. </p>
<p> În acest timp familia generalului Mitulescu era tot la țară, dar, după dorința Eleonorei, mergea în fiecare zi un om, călare, la Pitești și cumpăra din toate ziarele câte un număr. Atât mama cât și fiica citeau cu lăcomie ziarele, atât că d-na căuta numele soțului ei, în timp ce fata căuta numele iubitului său. De tatăl său nu avea a se teme, căci, purtând gradul de general, era atașat la statul major. Ea urmărea cu mare interes și cu luare-aminte mersul batalionului al doilea de vânători; află de trecerea Dunării, începutul focurilor, și azi trebuiau să sosească noi știri. </p>
<p> (Va urma) D. Nicolescu-Wollmar </p>
<p> FOIȚA REVISTEI „DUMINECA" </p>
<p>4)</p>
<p>  Triumful iubirii </p>
<p> Cu câtă nerăbdare aștepta ea omul care trebuia să-i aducă ziarele, cu câtă nerăbdare! Dar de data aceasta, parcă în ciuda ei omul întârzia. «Ce Înseamnă asta» ? își zise ea. </p>
<p> Cu o oră mai târziu sosi omul. El spuse că în oraș era sărbătoare mare, căci în ziua trecută reduta Grivița a fost luată de vânătorii români. </p>
<p> — Trăiască vânătorii români! zise Eleonora și, luând ziarele din mâna lui, fugi în odaia ei și cu multă nerăbdare citi articolele cele lungi, privitoare la luarea redutei: </p>
<p> «Mulțumită bravurii și curajului batalionului al II-lea de vânători (se termina un articol) care s-au aruncat ca leii asupra turcilor, reduta Grivița a fost luată. Ei nu și-au cruțat viața pentru patria lor, care i-a trimis să-i câștige libertatea. Bravii ofițeri au fost cei dintâi care au urcat scările redutei, îmbărbătând astfel pe soldații lor. Bravul căpitan Valter Mărăcineanu, urmat de căpitanul Cocoș și sublocotenentul Chirculescu, a fost cel dintâi care, urcându-se pe redută, a înfipt steagul batalionului său strigând «Trăiască România» apoi, fiind împuns de baionete și iatagane și ciuruit de gloanțe, a căzut fără suflare. Ceilalți doi ofițeri nu s-au găsit. Sunt presupuneri că vor fi răniți sau poate omorâți. Peste câteva zile, când se vor aduna răniții vom putea da știri precise». </p>
<p> Aici se sfârșea articolul. </p>
<p> Eleonora îngălbeni, dete un țipăt și căzu leșinată pe canapeaua pe care ședea. Astfel o găsi mama ei când veni după ziare. Un moment crezu că doarme, dar văzând-o așa de galbenă, bănui că e leșinată și, alergând la un scrin, scoase o sticluță cu săruri pe care, destupând-o, i-o puse sub nas. </p>
<p> La moment tânara fată deschise ochii și, scoțând un oftat lung, îngână: </p>
<p> — Nu, n-a murit, așa e că n-a murit? </p>
<p> — Nu, n-a murit, zise mama sa, fără a ști despre cine este vorba: despre tatăl sau iubitul fetei. </p>
<p> — Vai, dragă mamă, zise ea îmbrățișând pe mama sa și sărutând-o pe obraji, ce bine mi-a făcut răspunsul tău; așa e că Victor, iubitul meu Victor, n-a murit? El a luat parte la atac, a fost în fruntea oamenilor săi, s-a luptat vitejește și nu-i așa că e un viteaz, un erou, este protejat de Dumnezeu și deci ferit de moarte? </p>
<p> — Da, fata mea, fii fără griji, el nu va muri, căci este protejat de Dumnezeu. </p>
<p> Ea se mai liniști puțin și urmă pe mama sa care o chemă la masă. </p>
<p> A doua zi telegramele vesteau moartea viteazului căpitan Valter Mărăcineanu și găsirea în șanț a căpitanului Cocoș cu un glonț în piept. </p>
<p>«Sublocotenentul Chirculescu, rănit la umăr și cu pieptul străpuns de un iatagan, a fost găsit sus pe redută, cu pieptul pe steagul batalionului său pe care-l umpluse cu sângele din pieptul său». </p>
<p> La citirea acestei telegrame publicată într-un ziar, Eleonora căzu leșinată în brațele mamei sale. După multe încercări reuși s-o aducă în simțiri. </p>
<p> — Mort, gemu ea, mort și deci pierdut pentru totdeauna. Dumnezeule, ce am greșit eu de îmi dai astfel de lovitură ? </p>
<p> — Liniștește-te, fetița mea, o încuraja mama sa mângâind-o, nu dispera, Dumnezeu este bun și milostiv, el nu ți-a luat pe drăguțul tău, Victor nu este mort, ci numai rănit... </p>
<p> — Rănit de moarte, în cazul cel mai fericit, gemu ea, ce-mi folosește asta? Scumpe Victoraș, adăugă nefericita acoperindu-și fața cu mâinile și izbucnind într-un plâns sfâșietor, umărul tău rănit, pieptul tău străpuns de iatagan, tu mort poate, și cu toate acestea apărai încă drapelul în fața căruia ai jurat credință. Tu ești mort, ai murit ca un erou, iar eu sunt mândră că sunt văduva unui erou... </p>
<p> Sughițurile plânsului îi tăiară vorbele... </p>
<p> Sora de caritate </p>
<p> Trei zile se scurseră de la luarea Griviței. Morții se îngropaseră, răniții se ridicaseră de ambulanță și se transportaseră în spitale. Într-un spital, nu departe de cartierul general al armatei, se aflau opt paturi. În unul se găsea corpul neînsuflețit al căpitanului Valter Marăcineanu, în altul corpul căpitanului Cocoș, iar în celelalte câte un ofițer mai puțin răniți. </p>
<p> În patul de lângă dulapul cu medicamente se afla un corp nemișcat, care, judecând după gălbeneala feței și rănile de pe trup, credeai că e un cadavru. Era sublocotenentul Chirculescu. </p>
<p> Ușa din fund se deschise și un colonel medic intră, urmat de alți doi medici maiori și de însuși Domnitorul țării românești. </p>
<p> După ce medicii examinară cu mare atenție pe sublocotenentul Chirculescu, cel mal greu rănit, colonelul se adresă Domnitorului: </p>
<p> — Maiestate, nefericitul ofițer este foarte greu rănit, atât rana de la piept cât și cea de la umăr sunt mortale. Deși am scăpat mulți răniți din ghearele morții, cu toate acestea nu numai că nu garantez de viața sa, dar cred chiar că nu se va mai deștepta din leșinul care l-a cuprins. </p>
<p> — Dragă doctore, zise Domnitorul țării, acestui viteaz poate că-i datorăm luarea redutei Grivița. El a îmbărbătat soldații, care erau cât pe aci să se retragă când au văzut căzând pe cei doi șefi ai lor. El a apărat onoarea țării noastre și a batalionului său atunci când, deși rănit de moarte, a acoperit cu corpul său drapelul batalionului. Pentru că Dumnezeu ne-a dăruit pe acest erou, te rog, dragă doctore, eu, Domnitorul țării românești, în numele meu și al țării, redă-ne pe acest erou spre a-i putea arăta recunoștința noastră. </p>
<p> — Voi face ce voi putea, Maiestate; viața rănitului însă este în mâna lui Dumnezeu. Fie ca el să ni-l dăruiască pe deplin, după cum M. V. ați spus. </p>
<p> Domnitorul salută pe bătrânul medic, care salută respectuos, și se retrase. Trecând pe lângă patul unde zăcea corpul căpitanului Valter Mărăcineanu, își șterse o lacrimă și zise către medici : </p>
<p> — Corpul acestui viteaz să fie chiar astăzi pornit spre țară. </p>
<p> Apoi ieși afară unde îl așteptau câțiva ofițeri superiori. </p>
<p> Între acestea colonelul medic, ajutat de ceilalți, făcu un nou pansament rănitului, încercând a-l readuce în simțiri. După o jumătate de oră rănitul scoase un suspin ușor și deschise ochii. </p>
<p> — Bun, șopti bătrânul medic. </p>
<p> În acel moment ușa prin care ieșise Domnitorul se deschise și «Mama Răniților» intră, urmată de două doamne. Ea se apropia de patul rănitului și-i puse mâna pe frunte. În clipa aceea o văzură medicii, care o salutară respectuos. </p>
<p> — Va scăpa, domnilor? întrebă ea. </p>
<p> — Nu se știe, Majestate, răspunse bătrânul medic. </p>
<p> — Domnul să-l aibă sub scutul său! zise ea; apoi părăsi odaia. </p>
<p> Rănitul luă doctoria ce-i dădea bătrânul medic, apoi căzu într-un somn adânc ce-l ținu două zile și două nopți. </p>
<p> În timpul celor povestite aici Eleonora se afla într-o stare de nedescris. </p>
<p> (Va urma) D. Nicolescu-Wollmar </p>
<p> FOIȚA REVISTEI „DUMINECA" </p>
<p> 6) </p>
<p> Triumful Iubirii </p>
<p> Nesiguranța în care se afla despre iubitul ei o tortura îngrozitor. Nopți întregi nu dormea, ci se ruga plângând, iar spre ziuă, când ațipea puțin, avea visuri îngrozitoare; vedea pe Victor plin de sânge, rănit, mort, și adesea se deștepta țipând. </p>
<p> În aceeași zi, când Domnitorul țării era lângă patul rănitului, Eleonora aștepta omul cu ziarele. Era în prada unei extreme surescitări; se plimba agitată prin odaie și-și vorbea singură: </p>
<p> — Cea mai scumpă ființă mi-a fost răpită, mi-a fost smulsă de cruda și nemiloasa moarte, scumpul și iubitul meu Victor e pierdut pentru vecie, e mort... Și tu cer, nu te prăbușești pe pâmânt pentru a sfărâma și a face praf din tot ce e omenesc?! </p>
<p> «Voi înfloriți, flori ale câmpiei, veștejiți-vă, muriți, Victoraș Chirculescu e mort. Soare, mergi de apune; stele, nu mai răsăriți; Victoraș e mort, Victoraș e mort. Și eu îmi închipui că tot îl mai iubesc? Ha! cu adevărat, sunt de o lașitate condamnabilă. Ce infidelitate din parte-mi, Victore! N-ai jurat să împarți soarta ta cu mine? O, iubite, și acum voi să fiu cu tine, soarta ta să fie și a mea, am jurat-o ! Ei bine, nu voi fi sperjură, îmi voi împlini jurământul. Victoraș, ești mort, te voi urma în moarte, mă voi duce la Victoraș care e mort...» </p>
<p> În acel moment intră în odaie mama sa, care ținea în mână un teanc de ziare: </p>
<p> — Iată ziarele, draga mea, dar... nimic nou. </p>
<p> Văzând că Eleonora tace, urmă: </p>
<p> «Corpul neînsuflețit al lui Victor a fost dus împreună cu al căpitanului Valter Mărăcineanu și al căpitanului Cocoș într-un spital expres aranjat, lângă cartierul general, nu departe de Doamna țării, aceasta din ordinul Domnitorului». </p>
<p> La vestea că drăguțul ei Victoraș a fost dus într-un spital, ea sări în sus și privind lung spre mama sa, zise: </p>
<p> — Dragă mamă, tu ești singura ființă care știi cât de mult îl iubesc pe Victor, tu știi că pentru el mi-aș da viața, tu știi cât sufăr când el nu e lângă mine, tu știi în ce chinuri mă aflu de când el e în război; ei bine, de când știu că el este rănit de moarte, mort poate, când mă gândesc că îl vor îngropa fără ca eu să-l mai văd, fără să-l sărut, ah! mamă, îmi vine să înebunesc, îmi vine să alerg ca o nebună până la el.... </p>
<p> Vorbea cu înflăcărare, dar un sughiț de plâns îi tăie vorba. Ea își acoperi fața cu mâinile și începu să plângă. Mama ei o mângâie și îi zise: </p>
<p> — Nu plânge în zadar, copila mea, poate că el nu e mort, ci numai rănit și se va face bine... </p>
<p> — E numai rănit? Va trebui să zacă în spital? Ei bine, atât mai bine, eu mă voi duce la el, îl voi îngriji, iar de va fi să moară, să moară pe brațele mele. Da, urmă Eleonora, chiar dacă teribila catastrofă se va fi întâmplat, dacă nu-l vor fi ucis, va fi datoria mea să găsesc corpul lui și să-l înmormântez. Nu străini să-i facă acest ultim serviciu de iubire, e datoria iubitei, a aceleia căreia el i-a consacrat viața ei, numai mâinile ei să-i pună ultima cunună pe fruntea palidă, numai mâinile ei să-l acopere cu țărâna ce se va împreuna cu cenușa lui... </p>
<p> — Ce vrei să faci, ești copilă? o întrerupse mama ei. </p>
<p> Ceea ce zic voi face, mă voi duce la el... </p>
<p> — Te vei duce la el? Dar cum vei putea tu, o fată tânără, neieșită în lumea largă, să lupți cu atâtea primejdii, cum vei putea să-l găsești și apoi, ce i-ai putea ajuta când el e îngrijit de cei mai mari doctori? </p>
<p>  - Voi pleca să-l caut și, chiar de ar fi ascuns într-o temniță, voi ști cum să sparg porțile de fier; și dacă va fi ținut sub pământ, voi conjura spiritele subterane să-mi vină în ajutor și, dacă temnița lui se va afla pe o stâncă neagră, mă voi înălța până la dânsul cu zborul păsării. Nu există drum pe care iubirea să nu-l poată străbate, nu există mijloace de care ea să nu se poată folosi atunci când e vorba de a smulge ființa iubită din ghearele morții. </p>  
<p> Ea se opri. Sudori reci îi curgeau pe frunte, ochii i se măriseră, căci vorbise cu vocea tare și cu o hotărâre ce nu admitea contrazicere. În fața fermei sale hotărâră, mama plecă capul, dar făcu o ultimă încercare spre a îndepărta pe fiică-sa de la hotărirea luată. </p>
<p>  — Fapta ce vrei să faci este o nebunie care nu-ți va aduce decât rău, tu nu-i poți folosi nimic, și apoi ce rol vei avea tu? El e căutat de doctori mari... </p>
<p> — El e căutat de doctori mari, replică Eleonora, dar doctorii în aceste cazuri au nevoie de surori de caritate; eu mă voi face o soră de caritate, voi ajunge ușor la patul lui de suferință și îl voi îngriji cu mâinile mele. Nu, fii fără griji, lumea nu zice nimic, ea nu va calomnia pe o fată care se duce pe câmpul de război spre a îngriji pe luptătorii pentru patrie. </p>
<p> — Și când vrei să pleci ? </p>
<p> — Azi voi merge la București spre a-mi cumpăra uniforma necesară, iar mâine voi porni spre câmpul de luptă. </p>
<p> — Te voi urma până la Dunăre, scumpa mea, de acolo Dumnezeu te aibă în paza sa! </p>
<p> În acea zi Eleonora părăsea moșia tatălui său și, împreună cu mama sa, plecă la București, unde ajunse spre seară. Intră la un magazin și, în mai puțin de un sfert de oră, își procură costumul dorit. După aceea merse acasă, unde fu primită de cei doi servitori, care rămaseră uimiți de această întoarcere neașteptată. </p>
<p> A doua zi cele două femei porniră spre Dunăre; se opriră la Oltenița și începură a se informa de modul cum ar trece și cum ar găsi mai lesne spitalul în care zăcea sublocotenentul Victor Chirculescu. </p>
<p> Nu umblaseră mult, când întâlniră pe locotenentul Papadopol care, fiind detașat cu bateria de tunuri la acest punct al graniței, se afla în oraș. La vederea celor două femei, el le salută respectuos: </p>
<p> — Cărei întâmplări fericite datorez faptul că vă pot saluta în acest oraș? Ați venit poate să admirați bubuitul tunurilor noastre? </p>
<p> — Am venit pentru altceva, zise Eleonora, doresc a mai vedea odată pe tatăl meu de la care nu mai avem nici o veste și a cărui tăcere mă neliniștește. Mama va rămâne aici, iar eu mă voi duce la el. </p>
<p> — Dacă îmi dați voie, vă voi conduce eu. </p>
<p> — De ce nu ? zise d-na Mitulescu, văzând că Eleonora ezită de a răspunde, sunteți prea bun a ne face un astfel de serviciu. </p>
<p> — Puteți merge chiar acum, se adresă el Eleonorei, care se învoi, deși o voce internă îi striga: «ferește-te de el!» </p>
<p> Eleonora își luă rămas bun de la mama sa, care îi șopti: «Dumnezeu cu tine! </p>
<p> — Cu noi cu toți! zise Eleonora și, sărutând pe mama sa, se depărtară. </p>
<p> El o conduse la o barcă și, luând numai patru soldați spre a vâsli, se avântară pe apă. Abia plecară când locotenentul se apropie de Eleonora și-i zise: </p>
<p> (Va urma)   D. Nicolescu-Wollmar </p>
<p> FOIȚA REVISTE „DUMINECA" </p>
<p> 7) </p>
<p> Triumful Iubirii </p>
<p> — Ai văzut, draga mea, că drăguțul tău și-a găsit moartea? De acum cred că te poți mărita cu mine fără vreo grijă. Să se termine doar războiul acesta afurisit și ne vom căsători. </p>
<p> O scârbă umplu sufletul Eleonorei. Ea voi să-i strige: </p>
<p> «El n-a murit, ci trăiește; un viteaz, un erou nu poate muri, iar dacă ar fi murit, tu ești ucigașul lui, tu l-ai trimis la moarte, în timp ce tu, nepăsător, te plimbi prin oraș, departe de gloanțele inamice». Vocea insă îi refuză acest serviciu și ea tăcu. </p>
<p> — De altfel, urmă el, tu nu fi tristă, el nu va rămâne nejelit; drăguța lui care l-a urmat până la Dunăre și care l-a sărutat la despărțire, îl va plânge. </p>
<p> La auzul acestor cuvinte ea ridică capul și, privindu-l drept în ochi, îl întrebă: </p>
<p> — A avut o drăguță? </p>
<p> — O fi avut mai multe, zise locotenentul, dar una singură l-a urmat până la malul Dunării unde și-a luat adio în mod foarte cordial. </p>
<p> — De unde știi? </p>
<p> — Întâmplător mă aflam acolo. </p>
<p> Un moment ea se îndoi de iubirea lui Victor, dar apoi își zise: «poate că Mișu minte spre a mă face să nu mai iubesc pe Victor, dar dacă Victor e mort, ce interes mai are Mișu a mi-l prezenta pe Victor infidel? Indiferent însă, urmă ea în gând; eu îl iubesc și, deoarece tremur pentru viața lui care îmi e atât de scumpă, merg înainte pe drumul ce am pornit; de va fi mort, îl voi jeli ca pe o ființă scumpă; de va fi rănit, îl voi îngriji ca o soră...» </p>
<p> Glasul locotenentului o scoase din gândurile sale. </p>
<p> — Am ajuns, zise el, dând mâna tinerei fete. Doi din soldații mei te vor însoți la tatăl tău, căci eu am ordin sever a nu părăsi Oltenița sub nici un motiv. </p>
<p> — Îți mulțumesc de mii de ori, zise ea, întinzându-i mâna, pe care el o duse la buze. </p>
<p> — Predă tatălui tâu salutările mele. </p>
<p> — Mulțumesc. </p>
<p> Apoi tânăra fată plecă, urmată de cei doi soldați care aveau ordin de la locotenent a o duce la generalul Mitulescu. </p>
<p> După un drum neîntrerupt de două ore, începuse a se înopta. </p>
<p> — Mai e departe? întrebă fata. </p>
<p> — Mai e, domnișoară, răspunse unul din soldați. </p>
<p> Mai merseră astfel prin noapte încă două ore. Era așa de întuneric, că nu se vedea nici la doi pași. Cei doi soldați mergeau unul la dreapta, iar altul la stânga Eleonorei, cu armele pe umar. </p>
<p> — Cine e? stai! se auzi în întuneric. </p>
<p> — Noi suntem, răspunseră ambii soldați. </p>
<p> — Dați parola, strigă vocea, care era a unei santinele, </p>
<p> — Nu știm parola, deoarece suntem trimiși de dincolo de Dunăre a duce această domnișoară în fața tatălui el, generalul Mitulescu. </p>
<p> — Generalul Mitulescu e în statul major. </p>
<p> — Da, ziseră soldații, acolo mergem. </p>
<p> — Atunci ați greșit drumul. </p>
<p> — Ce este de făcut? </p>
<p> — Voi chema pe șeful meu, care vă va duce la d. colonel Papadopol, care va face cele ce va crede cu voi. </p>
<p> În zece minute un sergent, urmat de opt oameni, toți înarmați, se aflau la trei pași de Eleonora, iar peste o jumătate oră se afla în fața colonelului Papadopol care venise, în persoană, de la comandantul diviziei, spre a da niște ordine ofițerilor trupei. </p>
<p> — Ce te aduce în acest loc de groază, fata mea? se adresă el Eleonorei? </p>
<p> — Am auzit că celebrul medic colonelul Wera are nevoie de surori de caritate; eu voiesc a-i oferi serviciile mele. </p>
<p> Atunci luă seama colonelul că fata purta uniforma surorilor de caritate. </p>
<p> — Când am plecat aici, colonelul Wera era în spitalul No. 8 și îmi spunea că va mai vizita spitalul No. 1 de lângă cartierul statului major, apoi se va retrage. Dacă vom merge drept la spitalul No. 1, sper să-l găsim acolo. Știi să călărești? </p>
<p> — Da, știu. </p>
<p> — Ei bine, vom pleca îndată. </p>
<p> După zece minute ei galopau pe câmpie în noaptea întunecoasă, fără a vorbi, ca și când ar fi fost străini unul de altul. După o jumătate de oră colonelul încetini mersul calului. </p>
<p> După cinci minute el ajută fetei să se coboare de pe cal și o conduse într-o casă provizorie, unde se adresă unei santinele: </p>
<p> — Mai este aici d. colonel medic Wera? </p>
<p> — Da, să trăiți, d-le colonel, e în sală. </p>
<p> — Vino, domnișoară, să mergem, zise colonelul Papadopol. </p>
<p> Eleonora urmă pe colonel în spitalul militar. </p>
<p> La patul de suferință al iubitului </p>
<p> Trecuseră două zile de când Domnitorul vizitase pe sublocotenentul Chirițescu care zăcea ca și mort. Doctorul colonel, ajutat de doi maiori medici, schimbă bolnavului pansamentele rănilor și se căznea să-l aducă în simțiri. Bolnavul deschise ochii, scoțând un oftat lung. «Lorica, șopti el, scumpa mea Lorica». </p>
<p> — S-a trezit, zise colonelul medic, și mă tem că va suferi mult; ar avea nevoie de o persoană care să-l îngrijească zi și noapte, astfel arta științei ar fi ajutată în mod simțitor; dar vai, aici suntem într-o țară străină, fără ajutoare, ba încă pe un câmp de război și ajutoare nu avem de unde găsi. </p>
<p> — Ba ajutorul s-a găsit, zise Eleonora care, urmând pe colonelul Papadopol care venise la colonelul doctor ce se afla lângă bolnav, zărise fața iubitului ei și auzise buzele lui murmurându-i numele; eu vă ofer serviciile mele. </p>
<p> Colonelul medic făcu ochii mari, asemenea și cei doi maiori. Erau săptămâni de când nu auziseră o voce femeiască și li se părea curios auzind vocea dulce a Eleonorei. </p>
<p> — Această tânără fată, zise colonelul Papadopol adresându-se colonelului medic, voia să vină la d-v. spre a ajuta la îngrijirea bolnavilor și, rătăcind drumul, am condus-o eu până la d-ta; după cum v-am spus și ați auzit, vă oferă serviciile sale. </p>
<p> — Vă ofer serviciile mele, confirmă Eleonora. </p>
<p> Medicul înaintă către Eleonora și-i întinse mâna : </p>
<p> — Fii bine venită, te primesc fără a te întreba chiar cine ești, de unde vii și ce te-a făcut a veni aici; hotărârea d-tale îmi arată îndeajuns cât ești de nobilă. </p>
<p> El o conduse lângă patul tânărului sublocotenent care murmura cuvinte neînțelese și privea pe cei din jurul său fără însă a-i recunoaște. </p>
<p> — Aici zace grav un sublocotenent, care, prin bravura ce a dovedit la asaltul redutei Grivița, a fost luat sub înalta protecție a Domnitorului și Doamnei țării. </p>
<p> (Va urma)   D Nicolescu-Wollmar </p>
<p> FOIȚA REVISTEI „DUMINECA" </p>
<p> 10)  </p>  
<p> Triumful iubirii </p>
<p> Roman de D. Nicolescu-Wollmar </p>
<p> Căpitanul, care se oprise în mijlocul camerei recunoscând pe aceea care îi vorbea, se apropie de pat. </p>
<p> — Stai pe scaun, aici, lângă patu’ meu, voiesc a-ți vorbi, a mă spovedi ție, zise ea — și, după ce el se așeză pe scaun cu oarecare sfială, ea începu a spune: </p>
<p> „Mă cunoști de când eram mică și știi cu cât succes am terminat școala primară, ba și pe cea profesională, căci eram vecini. Știi că părinții mei erau oameni muncitori și onești. La ieșirea mea din școala profesională, aveam un viitor ademenitor și, înainte de a apuca pe drumul ce mă ducea la fericire, făcui cunoștința unui băiat din clasa VII-a de liceu, care însă mă necinsti, aruncându-mă în brațele desfrâului. Am mers pe această cale rușinoasă până acum, când o boală de piept m-a dus în brațele morții.... Ah! de ce n-am ascultat pe părinții mei, de ce nu te-am ascultat pe tine care te purtai față de mine ca un frate, de ce nu v-am ascultat? Azi sunt bolnavă, voi muri...." </p>
<p> Un sughiț de plâns îi tăie vorbele, ea tuși, duse batista la gură, dar apoi o piti spre a nu vedea ofițerul că nu a scuipat sânge. </p>
<p> — Regret ca și tine greșeala ta și mi-e milă de tine, Sesilo, zise el, dar fii cu nădejde în Dumnezeu, el este bun; dar ești așa de săracă, eu te știam întreținuta unui ofițer.... </p>
<p> — Sunt o nenorocită; ah! mor, oftă ea și căzu pe perne. </p>
<p> Căpitanul scoase din portmoneu o hârtie de o sută lei și o puse pe masă, apoi se apropie de pat și sprijini pe muribundă, care, voind să se ridice puțin, făcea sforțări zadarnice. Văzând-o pentru a doua oară leșinată, își luă chipiul și părăsi camera, întorcându-se acasă, căci era prea emoționat spre a se mai duce la balul de la care plecase. </p>
<p> Urmările intrigii </p>
<p> După retragerea lui Victor din sala serbării Mișu veni lângă Eleonora: </p> 
<p> — Privirile ce arunci amicului meu Chirculescu îmi spun că încă îl mai iubești; el însă nu te iubește pe d-ta, ci zestrea d-tale... </p>
<p> — De unde știi că nu mă iubește? </p>
<p> — Pentru că acum chiar a părăsit serbarea, ducându-se la drăguța lui... </p>
<p> — Ești sigur? De unde știi? </p>
<p> — Dacă vrei te pot conduce la casa drăguței lui spre a-l vedea.... </p>
<p> O scârbă umplu inima Eleonorei, dar voi să se convingă dacă, în adevăr, omul pe care-l iubește este atât de josnic. </p>
<p> — Te rog să mă conduci, hotărî ea. </p>
<p> — Sunt gata, zise el triumfător, dă-mi brațul. </p>
<p> Mișu și Eleonora părăseau clădirea la 10 minute după Victor. El conduse pe tânăra fată spre locul unde se afla Victor și se făcea că nu ia în seamă tremurul brațelor și corpului tinerei fete. </p>
<p> — Am ajuns, zise el oprindu-se la poarta unei case. </p>
<p> Merse înainte, târând mai mult pe tânăra fată după sine. </p>
<p> Iată, privește, adăugă el arătând Eleonorei spre un geam; stă pe scaun lângă un pat în care ea stă culcată, îmbrăcată ușor.... Ha, privește, îi pune bancnote pe masă, o ia de gât.... </p>
<p> Eleonora își mușcă cu atâta putere buzele de le sângeră. </p>
<p> — Să mergem, zise ea, și plecă urmată de Mișu. </p>
<p> O trăsură trecea în acel moment. Mișu o opri și ordonă să meargă la cercul militar. Când Eleonora intră în sala de bal, se îndreptă imediat spre mama sa și o rugă să meargă acasă, căci îi era rău. Mama sa se sperie când o văzu așa de palidă și alergă la soțul său care o urmă îndată.... </p>
<p> Ajunși acasă, generalul trimise la un medic, care, sosind, prescrise un calmant Eleonorei, sfătuind-o să fie liniștită. </p>
<p> După plecarea tuturor Eleonora izbucni într-un plâns cu hohote, aruncându-se pe pat. </p>
<p> — Ah! soartă nemiloasă, ah! bărbat crud, fără de milă, fără inimă și conștiință, ah! Dumnezeule mare, cum poți răbda astfel de oameni, cum îmi scoți în cale astfel de făpturi?.... </p>
<p> După două ore se liniști. Vocea conștiinței îi striga: „nu, el nu e vinovat", dar ea își zicea: «l-am văzut doar cu ochii mei dându-i bani, îmbrățișând-o; ah! ce pervers, îmi spune că mă iubește și apoi peste un sfert de oră își îmbrățișează amanta"... </p>
<p> Erau orele 5 dimineața, zorile se iveau când Eleonora, zdrobită atât moralicește cât și trupește, ațipi puțin. </p>
<p> * </p>
<p> Abia ieșise Victor din casa cea mohorâtă, când fata din pat sări jos și se spălă pe ochi. Pe când se ștergea pe față, ușa se deschise și fără a se anunța intră locotenentul Mișu Papadopol. </p>
<p> — Ce faci, muribundo? o întrebă el râzând. </p>
<p> — Bine, maestrule de scenă, ești mulțumit de mine? </p>
<p> — Dar tu ești mulțumită de mine? </p>
<p> — Ce vrei să-nțelegi cu asta? </p>
<p> — Că pe lângă sutarul și supeul din astă noapte, promis de mine, ai mai încasat un sutar, știi, așa ca din senin. </p>
<p> — Ei aș, cunosc pe căpitan de când eram de 5 ani. </p>
<p> — Bine, să lăsăm asta; supăm? </p>
<p> — Da, haide, sunt gata. </p>
<p> Cei doi complici plecară. Înșelătoria lor, care avea de scop a despărți două inimi, reușise, pentru un moment cel puțin. </p>
<p> În prada durerii </p>
<p> Victor se sculase de dimineață, căci vise rele îi tulburaseră somnul. Pe la 5 după prânz ceru să vorbească d-lui general, dar îi se spuse că nu-l poate primi, căci d-șoarei i-a fost foarte rău la întoarcerea de la bal și că medicul i-a prescris a fi foarte liniștită. </p>
<p> El se retrase, dar vestea ce primise îl puse în neliniște: ce avea Eleonora? În zilele următoare luă vești despre ea și rămase uimit când auzi că Eleonora și mama ei aveau să plece la moșie pentru o lună. </p>
<p> (Va urma) </p>
<p> FOIȚA REVISTEI „DUMINECA" </p>
<p> 11) </p>  
<p> Triumful iubirii </p>
<p> Roman de D. Nicolescu-Wollmar </p>
<p> În prada durerii </p>
<p> Căută s-o întâlnească pe Eleonora, dar părea că fata îl ocolește, îi scrise, iar ea îi răspunse: </p>
<p> «Eu nu mă vând și nu voi aparține unuia care a cumpărat o prostituată, căci el nu mă va lua pe mine, ci zestrea mea». </p>
<p> * </p>
<p> În acest timp Mișu, care promisese amantei sale 100 lei pentru cursa ce-i întinsese lui Victor, nu dăduse amantei lui nici un ban. Ea îi fixase un nou termen de 3 zile și trecuseră 4 zile fără ca el să fi dat vreun semn de viață. În vremea asta însă se prezentase de două ori generalului, rugându-l a fixa nunta sa, dar, din cauza bolii fetei, generalul a amânat-o pentru mai târziu. </p>
<p> Într-una din zile, pe când Mișu ieșea de la popota militară, fu întâmpinat de o damă înaltă, brună, a cărei față era acoperită de un voal des, care îl rugă să o urmeze. Neavând cum se scuza, el o urmă. Când ajunse pe o stradă mai puțin populată, ea îi spuse să-i dea banii ce-i datorează. </p>
<p> — N-am bani, răspunse el. </p>
<p> — Eu am nevoie de bani, zise ea, și nu-ți cer de pomană, ci dreptul meu. </p>
<p> — N-am bani, ripostă el, ridicând din umeri. </p>
<p> — Dacă până mâine la 12 nu-mi trimiți banii, mă duc la Eleonora și-i spun totul. </p>
<p> — Mofturi! zise el, întorcându-i spatele. </p>
<p> Amenințarea ei nu rămase fără efect. A doua zi pe la 10 ea primi un plic în care se aflau 40 lei și o scrisoare în care era rugată să mai aștepte câtva timp. Ea rugă pe aducător să comunice d-lui locotenent că, dacă până la ora hotărâtă, nu va avea toți banii; ea nu-și va retrage nici un cuvânt. Locotenentul nu o crezu, apoi se gândi că Eleonora era aproape de Pitești și că ea nu o va găsi. </p>
<p> Erau orele 5 când o damă sună la generalul Mitulescu, cerând a vorbi cu d-șoara Eleonora. I se comunică cum că d-șoara este la o moșie, lângă Pitești. Ea luă adresa exactă și se retrase. Seara își făcu un mic pachețel din obiectele strict necesare pentru călătorie și chibzuindu-și un plan se culcă mai devreme ca de obicei. </p>
<p> Inocența triumfă </p>
<p> Erau 15 zile de la sosirea Eleonorei la moșia tatălui său când o damă înaltă, brună și bine voalată, sună la poarta caselor boierești. Ea venise cu o căruță din care acum se coborâse și care avea ordinul s-o aștepte. </p>
<p> Un servitor îi deschise porțile și, la întrebarea ei, îi spuse că d-șoara nu s-a coborât încă din camera sa. </p>
<p> Ea fu introdusă într-un salonaș frumos și așteptă vreo oră până să  apară Eleonora. </p>
<p> - Cine ești d-ta și ce voiești de la mine? </p>
<p>  — Am venit să vă aduc pacea sufletului și fericirea inimii, fu răspunsul. </p>  
<p>  — Dar nici nu vă cunosc și nu cred să mă cunoașteți; poate că nu mie voiți a vă adresa. </p>  
<p>  — Nu vă numiți Eleonora? </p>  
<p>  — Da. </p>  
<p>  — Nu sunteți fiica generalului Mitulescu, comandantul brigăzii?..</p>  
<p>  — Da. </p>  
<p>  — Nu ați plecat din București cu inima zdrobită de durere că iubitul d v. Victor Chirculescu, căpitanul companiei a II-a a batalionului al doilea de vânători, cu care era să vă logodiți, v-a înșelat cu o cocotă ? </p>  
<p>  — !!!... </p>  
<p> — Nu l-ați surprins în seara de 10 Mai la orele 11 jum. noaptea, în str..... No...? </p>
<p> — De unde știi toate astea ? </p>
<p> — Știu toate astea pentru că eu am jucat rolul principal în această afacere, căci nu era decât o afacere. Iată însă tot adevărul: </p>
<p> «Cu două zile înainte de noaptea fatală, veni la mine locotenentul Mișu Papadopol, amantul meu. El îmi ceru ajutorul în reușita unei stratageme, promițându-mi în schimb 100 lei. În seara zilei de 10 Mai, la 11 seara, eu trebuia să joc rolul unei muribunde, față de un fost amic al meu din copilărie, azi căpitanul Chirculescu. </p>
<p> «Mă învoii. </p>
<p> «Căpitanul fu adus la patul meu și, în nemărginita lui bunătate, mă consolă cu cuvinte blânde, ba crezându-mă nenorocită, îmi lăsă pe masă o hârtie de 100 lei. În timp când căpitanul se afla în odaia mea trebuia să fie văzut de d-v., care aveați a fi condusă de locotenentul Mișu Papadopol, la o fereastră prin care vedeați cele ce se petrec în odaie, fără a fi văzută de cei dinăuntru. Când ați sosit d-v. cu locotenentul eu am voit să mă ridic, dar m-am făcut că nu pot. Atunci bunul Victor mi-a ajutat. D-v., văzându-l cu brațul după gâtul meu, ai crezut cu totul altceva și iată că-l credeți că-i ca toți ceilalți bărbați. </p>
<p> «Vă jur însă pe viul Dumnezeu că el este tot așa de inocent ca și d-v». </p>
<p> — Cine ești d-ta și ce te face a trăda pe complicele d-tale? </p>
<p> — Sunt o fată pe care locotenentul Mișu Papadopol a sedus-o acum câțiva ani, pe când era elevul unui liceu din București. Azi sunt amanta lui și îl trădez pentru că nu mi-a dat plata promisă; mă numesc Sesila Paraschivescu. </p>
<p> — Puteți să-mi dați o declarație de cele ce-mi spuneți? </p>
<p> - Da. </p>
<p> Eleonora pofti pe Sesila la biroul ei din odaia vecină și-i luă o declarație de stratagema jucată de Mișu, apoi dete fetei o hârtie de 100 lei, plata ce-i promisese Mișu. Fata însă refuză. După un sfert de oră ea părăsea moșia, iar în după-amiaza acelei zile Eleonora și cu mama sa veneau spre București. </p>
<p> A doua zi, la 10 dimineața, Victor, care fusese chemat de Eleonora, se prezentă și citi declarația ce ea îi întinse și care purta semnătura Sesilei. </p>
<p> (Va urma) </p>
<p> FOIȚA REVISTEI „DUMINECA" </p>
<p> 12) </p>
<p> Triumful iubirii </p>
<p> Roman de D. Nicolescu-Wollmar </p>
<p> Inocența triumfă </p>
<p> Pe măsură ce citea, fața sa devenea palidă. Când termină cu cititul fața sa era ca a unui cadavru. El privi lung în ochii Eleonorei, apoi, acoperindu-și fața cu mâinile, începu să plângă. </p>
<p> După ce se mai liniști, se sculă și zise: </p>
<p> — Am fost trădat și înjosit de o fostă amică și de un amic, care nu-mi va mai fi amic și care astăzi chiar îmi va spăla cu sângele său pata care m-a mânjit, și d-ta m-ai crezut culpabil! Astăzi am primit o scrisoare de la Sesila în care își cere iertare, d-ta mă crezi nevinovat, iar mizerabilul îmi va da satisfacție. </p>
<p> Pe când vorbea, se ridicase. Se înclină în fața Eleonorei, care sta ca împetrită, și părăsi casa. </p>
<p> După plecarea sa ea își dete seama de cele ce vor urma. Trimise ordin să înhame caii la cupeu și peste o jumătate de oră intra pe poarta cazărmii, iar după un moment intră în camera generalului, pe când tocmai primea raportul locotenentului Mișu Papadopol care fusese de serviciu în acea noapte. </p>
<p> - Te-ai întâlnit azi cu d. căpitan Chirculescu? întrebă ea pe locotenent. </p>
<p> — Nu, răspunse el. </p>
<p> — Slavă Domnului! oftă ea ușurată. Apoi adresându-se tatălui ei: </p>
<p> — Fii bun și dă ordin să fie chemat căpitanul Chirculescu. </p>
<p> Ordinul fu dat și căpitanul găsit în camera companiei sale, gânditor. Când el intră salutând pe general, locotenentul Papadopol părăsea camera, ieșind pe altă ușă. În aceeași zi el primise o scrisoare de la Sesila în care-i se spunea totul; el știa deci că totul fusese desoperit. De general însă nu-i era frică, căci nu avea de ce. </p>
<p> — Dragă tată, zise ea generalului, acest domn voiește a provoca la duel pe locotenentul Papadopol, te rog să intervii pe lângă d. căpitan a renunța la duelul său și a ne vizita diseară la orele 9. Dacă va voi a se bate, va fi liber a face acest lucru mâine, astăzi însă nu. </p>
<p> Generalul ceru căpitanului parola de onoare că nu va provoca pe locotenentul Papadopol la duel până mâine și că în acea seară la orele 9 avea să-l viziteze. </p>
<p> — Nu pot călca în casa d-v. cu fruntea pătată, adăugă dânsul..... </p>
<p> — Eu nu cer a vă explica nici d-v., nici fiica mea, ci vă invit diseară spre a-mi da explicații; dorința mea trebuie îndeplinită. </p>
<p> — Dorința d-v. pentru mine e ordin, zise căpitanul înclinându-se și părăsind camera. </p>
<p> Eleonora se retrase și se întoarse acasă, ușurată parcă de o greutate ce-i apăsa inima. </p>
<p> La orele 5 d. a. se servi ceaiul, iar la 9, când căpitanul Chirculescu intră în salonul caselor generalului Mitulescu, se pregătea un alt ceai, care fu servit peste o jumătate oră. După ceai, generalul se adresă fiicei sale: </p>
<p>  - Plăcerea de a invita pe d. căpitan la noi ți-a fost satisfăcută, fără a-ți cere vreo explicație; cred însă că astă seară vei dezlega enigma, ne vei da o explicație. </p>  
<p>  — Da, tată, îmi voi face datoria, dându-vă explicația necesară. </p>
<p> Adevăr din inimă curată </p>
<p> „Din frageda-mi copilărie, începu Eleonora povestea ei, am avut un prieten, fără să știu de când îmi e prieten, fără să știu dacă în adevăr îmi e prieten sau simplu cunoscut. Era copil ca și mine, părinții lui erau prieteni intimi cu părinții mei, el venea adesea la noi, noi ne duceam adesea la ei și acest contact a fost lesne să împrietenească doi copii care, de la natură, au darul de a se împrieteni foarte repede și fără formalitățile ce li se cer când ajung la vârsta adolescenței. Pot zice deci că am crescut împreună; l-am iubit totdeauna așa cum se iubește un frate; el însă a nutrit altfel de iubire pentru mine, căci acum câtva timp m-a cerut de soție. Pentru că este fiul unor oameni bogați, tatăl său e colonel, chiar el este locotenent, tatăl meu i-a făgăduit mâna mea chiar contra voinței mele. Am fost logodită cu sila; de ce? mă veți întreba, de ce ? </p>
<p> „Ei bine, nu iubeam pe amicul meu decât ca pe un frate și apoi, cu câteva zile înainte de a mă cere de soție, eu mă îndrăgostisem de un alt ofițer, de un sublocotenent care însă nu era bogat, al cărui tată era un om muncitor, dar onest. Din cauza tulburării ce mi-a produs logodna făcută contra voinței mele, am căzut greu bolnavă. A trebuit să ascult sfaturile medicilor și, însoțită de buna mea mamă, m-am retras la moșie. În acest timp mobilizarea armatei începu, după câtva timp răzbelul ruso-turc se porni, armata română fu cerută să ajute pe ruși. Domnitorul trecu Dunărea în fruntea armatei. Câteva baterii de tunuri fură destinate a apăra orașele române de pe malul Dunărei. Comandantul bateriei din Oltenița era sublocotenentul pe care-l simpatizam. Deoarece amicul meu trebuia să urmeze pe Domnitor și deci să intre în focuri, el interveni pe lângă un general din statul major și astfel fu numit comandant al bateriei din Oltenița în locul sublocotenentului simpatic mie, care trebui să-l înlocuiască, deci să intre în focuri. </p>
<p> „Sublocotenentul intră în focuri, se luptă ca un viteaz, îmbărbătă soldații săi, apără drapelul batalionului său, cu propria sa viață, câștigă bătălia luând reduta Grivița, însă zăcu două luni în spital. </p>
<p> „Domnul țării era protectorul său, Doamna țării era mama sa și Dumnezeu, care vede pe cei buni, îi dărui viața. El părăsi spitalul cu gradul de căpitan și cu pieptul plin de decorații. În acest timp,locotenentul, amicul meu, se plimba fără griji și, din cauză de părăsire de post, fu pedepsit cu zile de arest. </p>
<p> „Trecuseră vreo 20 zile de la cele povestite, când în seara zilei de 10 Mai s-a dat un bal la cercul ofițerilor. </p>
<p> (Va urma) </p>
<p> FOIȚA REVISTEI „DUMINECA" </p>
<p> 13) </p>
<p>  Triumful iubirii </p>
<p> Roman de D. Nicolescu-Wollmar </p>
<p> Adevăr din inimă curată </p>
<p> „Amicul meu, locotenentul, care voia cu orice preț să fiu a lui, dar care știa că nu se va putea atâta timp cât voi simpatiza pe fostul sublocotenent, acum căpitan, recurse la o faptă josnică, nedemnă pentru un om, pentru un ofițer, </p>
<p> Iată ce făcu: Se duse la amanta sa, o fată pierdută, și-i spuse că în seara zilei de 10 Mai, între orele 10-11, să se prefacă bolnavă, muribundă chiar, și când va veni în camera ei căpitanul simpatic mie, pe care îl cunoștea din copilărie, să se vaiete că regretă viața ei din trecut și că l-a chemat să mai vadă odată pentru vecie pe singurul ei amic. Când la fereastră vor apărea două umbre, ea să își dea aparența că voiește a se ridica, dar că nu poate, și deci să fie ajutată de căpitan. </p>
<p> „Totul a mers fără piedică, căpitanul a fost chemat la patul unei muribunde, o fostă amică a sa, și, părăsind sala de bal, se duse. În același timp locotenentul Papadopol veni la mine și-mi spuse că simpaticul meu căpitan a părăsit serbarea spre a face o vizită amantei sale și că, dacă nu cred, n-am decât să mă las condusă de el spre a-mi dovedi. </p>
<p> „Curioasă, ca orice femeie, l-am urmat și, în adevăr, văzui pe căpitan la brațul unei fete, văzui cum îi punea o bancnotă pe masă și cum a luat pe femeia aceea în brațe. Era să leșin: planul locotenentului Papadopol reușise. M-am reîntors la bal, dar spre a vă lua acasă, căci nu mai puteam. În acea seară chiar mi s-a adus medicul. La câteva zile plecam la moșie, voind a fugi de lume, care mi se părea rea și perfidă. </p>
<p> La 15 zile după sosirea mea la moșie, primii vizita unei fete, anume Sesila, care îmi spuse toată comedia înscenată de locotenentul Papadopol, trădându-l pentru că nu i-a plătit onorariul promis. Am voit a-i da eu suma, dar a refuzat primirea banilor. </p>
<p> În ziua următoare am sosit în București și am invitat pe căpitan să vie până la noi; el se prezentă și îi spusei toată comedia ce îi jucase amicul său locotenentul Papadopol. La început căpitanul mă privi lung, apoi sări în sus și zise: </p>
<p> — Am fost trădat și înjosit de o fostă amică și de un amic (care nu-mi va mai fi amic și care astăzi chiar îmi va spăla cu sângele său pata ce mi-a făcut), iar d-v. m-ați crezut culpabil. </p>
<p> „El părăsi camera, iar eu rămasei ca pironită locului. Când mă dezmeticii, el plecase; știam că avea să provoace pe locotenentul Papadopol, că se va bate și am voit cu orice preț să împiedic duelul. Am ordonat să se pună caii la cupeu și, într-o goană, am venit de am adus cazul la cunoștința d-lui general, care a binevoit a mă ajuta. </p>
<p> „Vă întreb pe d-v. care sunteți aici și care ați ascultat povestea mea, este drept ca un om de onoare să încrucișeze spada cu un mizerabil? Este drept ca un piept (acoperit de decorațiille țării), în care bate o inimă nobilă, să servească drept țintă unei ființe josnice? Și drept este ca să devin soția unui mizerabil, unei ființe fără inimă, fără onoare ?“ </p>
<p> O tăcere mormântală domni un moment în salon. Căpitanul găsi că nu e rolul lui a se pronunța, deoarece era și el amestecat în această afacere și, de ar fi dat un răspuns de culpabilitate pentru locotenent, ar fi însemnat că se înalță pe el, și deci preferă tăcerea. D-na Mitulescu se gândi să nu supere pe general prin răspunsul ei și deci tăcu. Generalul însuși tăcu un moment, apoi zise: </p>
<p> — Cele ce susții sunt fapte grave, cum nici nu cred că le înțelegi tu; ele ating onoarea unei ofițer, a unui om al cărui părinte îmi este ca și un frate. Cele ce ai spus până acum sunt vorbe goale și nu este suficient, nu vorbe cerem, ci probe, probe voim. Doresc să aud și să văd pe acea fată care, în complicitate cu locotenentul Papadopol, te-a mistificat. </p>
<p> — Pe ea nu am de unde s-o aduc, dar iată declarația ei scrisă și semnată de ea, la moșia noastră acum 3 zile. </p>
<p> Eleonora înmână tatălui său declarația Sesilei. Generalul citi și voi să pună pe masă hârtia, când căpitanul îi dete un plic, rugându-l să citească scrisoarea din el. Generalul citi cu glas tare: </p>
<p> Domnule căpitan, </p>
<p> Bariera ce se pusese între d-v. și Eleonora Mitulescu a fost distrusă de aceea ce o pusese. Fericirea ce vi se părea zdrobită va reînvia, fiți curajos, și veți reuși. Dușmanul d-v., locotenentul Papadopol, a fost trădat de aceea pe care el a trădat-o. Iertați de răul ce va făcut pe nenorocita Sesila P. </p>
<p> Generalul compară scrisul și semnătura din scrisoare cu cele din declarație și văzu că nu există nici o deosebire ; examină apoi data poștei de pe plicul scrisorii și văzu că era din acea zi și că fusese expediată din București. </p>
<p> Se făcu roșu de mânie, dar tăcu. După un lung timp reluă: </p>
<p> — Văd că totul este contra locotenentului Papadopol, nu-l pot condamna însă pânâ nu-l voi asculta și pe el. Vă rog a amâna decizia mea până mâine seară la 9. </p>
<p> — Da, dar eu trebue să trimit martorii mei d-lui locotenent chiar astă seară, observă căpitanul. </p>
<p>(Va urma) </p>
<p> Terminându-se în numărul viitor romanul „Triumful lubirii", vom începe de la No. 34 publicarea unui mișcător roman, intitulat </p>
<p>  UN VIS DE-O CLIPĂ </p>
<p> și scris special pentru revista noastră de distinsul colaborator   Const. Nutzescu. </p>
<p> E îndeajuns de cunoscută măiestria cu care d-sa știe să mânuiască pana precum și darul neîntrecut ce-l are de a prinde scenele duioase din viață. E dar de prevăzut că cititoarele și cititorii noștri vor urmări cu plăcere romanul scris de d. Const. Nutzescu : </p>
<p> UN VIS DE-O CLIPĂ </p>
<p> FOIȚA REVISTEI „DUMINECA" </p>
<p> 14) </p>
<p> Triumful iubirii </p>
<p> Roman de D. Nicolescu-Wollmar </p>
<p> Adevăr din inimă curată </p>
<p> — Nu veți face acest lucru decât mâine seară după ce veți auzi verdictul meu și atunci când el n-ar condamna pe locotenentul Papadopol. </p>
<p> Căpitanul se sculă și în același timp fu imitat de d-na și d-ra Mitulescu. </p>
<p> — Sună telefonul! zise în clipa asta generalul, părăsind camera; rog scuzați-mă un moment. </p>
<p> După un răstimp strigă pe căpitan, pe soția și pe fiica sa. Când alergară la dânsul în birou, găsiră pe general galben ca ceara. </p>
<p> — Ce e, ce s-a întâmplat? exclamară tustrei. </p>
<p> — O nenorocire, vai! nenorocire. Locotenentul Papadopol s-a împușcat. </p>
<p> — Vai! rostiră toți deodată. </p>
<p> — Să mergem, căpitane, te rog să mă însoțești. </p>
<p> Dete ordin a se pune caii la cupeu, în timp ce căpitanul cerea știri la telefon. </p>
<p> Vinovatul se pedepsește singur </p>
<p> — Faceți loc, faceți loc! strigau sergerții văzând pe general urmat de căpitan. </p>
<p> El intră în prima cameră, unde găsi pe procurorul general, comandantul pieței, doi medici militari și alte persoane oficiale. Toți îl salutară. </p>
<p> — Trăiește? întrebă el adresându-se celor doi medici. </p>
<p> — A murit, s-a împușcat în tâmplă. </p>
<p> — Nenorocitul, zise el printre dinți. </p>
<p> Urmat de căpitanul Victor și de ceilalți, trecu în camera sinucisului. Locotenentul Papadopol era întins pe pat, plin de sânge. Pe pernă era sânge închegat. </p>
<p> După ce îl privi, se adresă comandantului pieței: </p>
<p> — Ce măsuri ați luat? </p>
<p> — Am telefonat tatălui său și d-v; restul privește pe d. procuror. </p>
<p> — Nu s-a găsit nimic? </p>
<p> — Ba da, o scrisoare adresată d-v. </p>
<p> Generalul i-o ceru, iar procurorul i-o predă. Iată ce conținea scrisoarea: </p>
<p> Acuzarea ce-mi aduce d-ra Eleonora e întemeiată, nu mă condamnați însă, am iubit-o și aș fi făcut orice spre a mă căsători cu dânsa. Soarta însă a fost contra mea, nu pot supraviețui rușinii și dezonoarei. </p>
<p> Adio... </p>
<p> Generalul puse scrisoarea în buzunarul tunicii, spuse lui Victor să-l viziteze a doua zi și salutând pe ceilalți, se retrase. </p>
<p> Logodnă și nuntă </p>
<p> Era în seara zilei de 19 Mai 1879, a doua zi după ce corpul nefericitului locotenent Papadopol fusese pornit la Buzău, spre a fi înmormântat în cavoul familiei, când căpitanul Chirculescu, intra în salonul generalului Mitulescu. Acesta era liniștit și părea indiferent, în timp ce în ochii soției și fiicei sale se citea nerăbdarea. Căpitanul fu bine primit. După ce schimbară câteva cuvinte toți tăcură. Deodată Eleonora, tocmai când ceasul bătea orele 9, se ridică și se adresă tatălui ei: </p>
<p> — Sper că a venit momentul a-mi da răspunsul mult așteptat. </p>
<p> — Răspunsul ce trebuia să-l dau eu, l-a dat locotenentul Papadopol. El e mort; să uităm și noi trecutul. Tu ești liberă, iar Victor satisfăcut. Vinovatul s-a pedepsit, prea aspru însă. </p>
<p> Căpitanul se ridică; merse în fața generalului și zise: </p>
<p> — D-le general, am onoare a cere mâna fiicei d-v. </p>
<p> — Dacă Eleonorei îi convine, răspunse generalul, n-am nimic contra. </p>
<p> — Nu pot refuza un suflet nobil și o inimă de aur, zise Eleonora. </p>
<p> — Eu vă binecuvântez, zise d-na Mitulescu. </p>
<p> — Domnul fie cu voi! adăugă generalul, strângând mâinile tinerilor. </p>
<p> În ziua de 25 Mai, același an, se celebra logodna d-rei Eleonora general Mitulescu cu căpitanul Victor Chirculescu, iar la 10 Iunie cununia lor. </p>
<p> Toată elita bucureșeană a luat parte la nunta lor. Însuși regele trimise pe generalul-adjutant să-l reprezinte. La șampanie generalul ridică următorul toast: </p>
<p> — Frumusețea și puterea împodobesc pământul. Puterea o văd întrupată în Victor și coroana frumuseții în Eleonora, soția lui. Câtă vreme frumusețea și puterea vor fi mână în mână în România, atâta timp nu vor reuși dușmanii să cucerească această frumoasă țară, s-o nimicească, s-o sfărâme, oricât ar dori ei aceasta. Nu, iarna poate acoperi cu zăpadă floarea, dar primăvara o face să renască. România va exista totdeauna și va fi cu atât mai mare și mai puternică cu cât va avea mai mulți luptători ca Victor. Trăiască România cu luptătorii și surorile de caritate! </p>
<p> A doua zi după nuntă, într-un compartiment de cl. I a trenului «Expres Orient», călătorea spre Paris o tânără pereche: Victor și Eleonora... Ei petrecură la Paris luna de miere, apoi se întoarseră în țară. </p>
<p> Peste doi ani de la cele arătate mai sus o mare serbare avea loc în saloanele generalului Mitulescu. Ginerele său serba avansarea la gradul de maior și botezul fiului său Bombonel. </p>
<p> Generalul și soția sa erau în culmea fericirii văzând fericirea copiilor lor, iar Eleonora, cu capul rezemat de umărul soțului său Victor, mulțumea lui D-zeu că i-a făcut parte de atâta fericire. Victor, sărutându-și soția, zise: </p>
<p> — Fericirea nu este decât: triumful iubirii sincere și curate. </p>
<p> — SFÂRȘIT — </p>
<p> Terminându-se în numărul de față romanul „Triumful Iubirii", vom începe de la No. 34 publicarea unui mișcător roman, intitulat </p>
<p> UN VIS DE-O CLIPĂ </p>
<p> și scris special pentru revista noastră de distinsul colaborator   Const Nutzescu. </p>
<p> E îndeajuns de cunoscută măiestria cu care d-sa știe să mânuiască pana precum și darul neîntrecut ce-l are de a prinde scenele duioase din viață. E dar de prevăzut că cititoarele și cititorii noștri vor urmări cu plăcere romanul scris de d. Const Nutzescu: </p>
<p> UN VIS DE-O CLIPĂ </p>

   
  
  </body>
  </text>
</TEI>
