<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Dridri: ediție POPLITE </title>
            <author>Alecsandri, Vasile</author>
            <respStmt>
               <resp>codare POPLITE</resp>
               <name>Teodora Iuriuștiuc</name></respStmt> 
            <respStmt>
               <resp>verificare codare POPLITE</resp>
               <name>Alexandra Olteanu</name></respStmt>   
            <respStmt>
               <resp>corectură manuală</resp>
               <name>Maria Ardelean</name>
            </respStmt>
            <respStmt>
               <resp>verificare corectură manuală</resp>
               <name>Alexandra Olteanu</name>
            </respStmt>
            <funder>This work was supported by a grant of the Romanian Ministry of Education and Research, CNCS – UEFISCDI, project number PN-III-P1-1.1-TE-2019-0127, within PNCDI III. (Contract no 74/ 2020)</funder>
         </titleStmt>
         <publicationStmt>
            <publisher>UAIC</publisher>
            <date></date>
            <availability>
               <licence target="https://creativecommons.org/licenses/by/4.0/"/>
            </availability>
            <ref type="doi" target="10.5281/zenodo.10781442"></ref>
         </publicationStmt>
         <sourceDesc>
            <bibl>
               <author>Alecsandri, Vasile</author>
               <title>Dridri</title>
               <pubPlace>București</pubPlace>
              <publisher>FOILETONUL REVISTEI „REVISTA CONTIMPORANĂ”</publisher>
               <date>1873</date>
               <decoNote type="illustration" subtype="no"/>
               <dim unit="char" type="big"/>
               <extent>
                  <measure unit="word">8793</measure>
                  <measure unit="page" type="under_250"/>
                  <measure unit="feuilleton" type="under_65"/>
                  <measure type="complete"></measure>
               </extent>
            </bibl>
         </sourceDesc>
      </fileDesc>
      <profileDesc>
         <textClass>
            <keywords scheme='https://opentheso.huma-num.fr/opentheso/api/theso/Typologie'>
               <term type='domaine' ref="https://hdl.handle.net/20.500.11942/crteb7oodgosm">literatura</term>
               <term type='factualite' ref="https://hdl.handle.net/20.500.11942/crt22aacdhvi7">fictiune</term>
               <term type='forme' ref="https://hdl.handle.net/20.500.11942/crtnufdew1lfb">proza</term>
               <term type='genre' ref="https://hdl.handle.net/20.500.11942/crthuyig1pxri">roman</term>
               <term type='agencement' ref="https://hdl.handle.net/20.500.11942/crtbdm5xnc6io">foileton</term>
               <term type='origine' ref="https://hdl.handle.net/20.500.11942/crtxolq1evsr9">opera originala</term>
               <term type='discours' ref="https://hdl.handle.net/20.500.11942/crt4wma17ncnj">narativ</term>
               <term type='public' ref="https://hdl.handle.net/20.500.11942/crthb4el4r5qc">non deafini (public cible)</term>
               <term type='mode_inscription' ref="https://hdl.handle.net/20.500.11942/crthy6j6jf9nq">tiparit</term> 
            </keywords>
            <keywords>
               <term type="reception" n="over 5"/>
               <term type="print_count" n="under 10"/>
               <term type="unfinished"></term>
               
            </keywords>
         </textClass>
      </profileDesc>
      <encodingDesc>
         <projectDesc>
            <p>Cuvantul cheie de tip "reception" indica numarul de comentarii critice formulate cu referinta la textul publicat.</p>
            <p>Cuvantul cheie de tip "print_count" indica numarul de editii ale textului în intervalul de 10 ani după prima publicare.</p>
            <p>Cuvantul cheie de tip "finished" indica stadiul realizarii operei de catre autor.</p>
            <p>Masura de tip "complete" indica faptul ca am gasit romanul în forma completa.</p>
         </projectDesc>
      </encodingDesc>
   </teiHeader>
    <text>
        <body>
       <div type="chapter" n="1">
         <p>Ziarul francez Teatrul, cu data 25 iunie 1851, conține liniile următoare:</p>
<p>O tânără artistă, cea mai frumușică dintre toate câte le-am zărit pe ștenele teatrelor de pe bulevarde, a murit în floarea tinereții! Veselă și grațioasă, ea poseda calitățile inimii și ale spiritului. Toți cei care au cunoscut-o regretă în persoana sa o artistă de talent și un model perfect de eleganță și de istețime pariziană. Ea purta între amici gentila denumire de Dridri, însă numele ei adevărat era:</p>
<p>Marie-Angealique Chataignez!”</p>
<p>. . . . . . . . . . . . . . . . . . . . . . . . . . . . . . . . . . .</p>
<p>Citind aceste rânduri, mulți din românii care au fost emigrați la Paris în anul 1848 își vor aduce aminte de acea drăgălașă copilă atât de pariziană în spiritul său, atât de româncă în inima sa!... Ea s-a unit la toate aspirările patriotice ale generației entuziaste de acum 20 de ani, care a dat semne de viață națională în Iași și București; ea a împrăștiat adeseori cu farmecul veseliei sale negurile posomorâte de pe fruntea celor descurajați și a lucit ca o dulce rază de soarele patriei în ochii multor emigrați din țările noastre.</p>
<p>Prin care mister însă capricioasa natură sădise o inimă română în gingașul sân al unei pariziene?</p>
<p>Pe când publicul francez se găsea în cea mai deplină ignoranță despre Moldova și Valahia, pe când aceste țări erau considerate ca pământuri aflătoare în fundul Asiei, pe când un deputat al Constituantei din Francia declara că București era capitala Bucuriei, și un ministru al republicii confunda Cronstadtul din Ardeal cu portul de lângă Petersburg, Dridri cunoștea România mai bine decât compatrioții săi și chiar decât mulți dintre compatrioții noștri. Ea era părtașă la toate secretele politicii românilor din Paris și se simțea mândră de a o putea servi prin influența ce avea asupra unor corifei ai presei franceze. Acea jună artistă admirată pe ștenă, urmărită de un cortegiu de adoratori, deprinsă a trăi în luxul și în plăcerile modernei Babilone, părăsi deodată calea aurită pe care călca de patru ani cu nepăsarea tinereții și se retrase în sanctuarul inimii sale. Regina banchetelor pariziene abdică de bunăvoie, și lumea o pierdu din vedere fără a înțelege motivul dispariției sale. În ziua când s-a decis a face acest pas atât de serios în viața unei femei, Dridri a scris amicilor săi un soi de circulară enigmatică în care le zicea:</p>
<p>Adio! Plec într-o călătorie la care am visat adeseori; mă duc să cunosc o lume nouă de unde nu cred că m-oi întoarce printre voi. Nu încercați însă să ghiciți care-i acea lume; cunoștințele voastre geografice nu se întind până la marginile ei!”</p>
<p>Până a nu descrie însă realizarea visului frumoasei călătoare, să aruncăm o privire asupra fazelor existenței sale trecute, precum ne-am uita într-o grădină înflorită ce am întâlni în calea noastră. Domnișoara Marie Chataignez se născu la Bordeaux și rămase orfană de mică copilă. Ea fu crescută de o mătușă de-a ei, cu care veni la Paris când copila împlini 18 ani... La Paris! La Paris!... Cine poate spune iluziile, sperările, visurile seducătoare care flutură prin mintea unei tinere fete care se simte în primăvara vieții și în deplina înflorire a frumuseților atunci când ea intră în atmosfera îmbătătoare a Parisului!</p>
<p>Mătușa ei era amică de pension cu celebra actriță Deajazet, care pe atunci parvenise la culmea talentului și fermecase publicul parizian. Ambele amice se revăzură cu mare bucurie după un șir de mulți ani, și chiar de la prima întâlnire Deajazet simți mare simpatie pentru Dridri.</p>
<p>— Draga mea — îi zise ea — ești tânără, ești grațioasă, ai tot ce îi trebuie unei femei ca să placă, însă îți lipsește piedestalul de pe care să poți atrage ochii mulțimii. Fie o femeie înzestrată cu darurile cele mai frumoase, dacă ea nu are norocul de a se face cunoscută în Paris, sărmana! Rămâne părăsită, deoparte, ca o comoară neștiută. Tu însă, Angelică, fii fără nicio grijă; eu mă însărcinez de viitorul tău și prin mine promit că vei reuși a deveni o personalitate în Paris.</p>
<p>— Eu? replică Dridri cu glasul uimit.</p>
<p>— Tu!... Însă, spune-mi, ai gust pentru arta dramatică?</p>
<p>— Nepoata mea nu visează decât teatru, răspunse mătușa ei cu grăbire.</p>
<p>— Minunat! zise Deajazet. În curând ea va debuta pe ștena „Varietăților”. Directorul este amicul meu, și el va fi preafericit de a primi în trupa lui o actriță prezentată de mine. Până atunci, draga mea, să vii în toate zilele aici, ca să-ți dau câteva lecții de declamare și să repeți cu mine rolul prin care ai să-ți inaugurezi cariera dramatică.</p>
<p>Dridri, fericită de această propunere neașteptată și cuprinsă de recunoștință, apucă mâna protectriței să o sărute; însă Deajazet trase pe gingașa copilă în brațele sale și o sărută pe ochii săi umezi de lacrimi.</p>
<p>Într-adevăr, după șase luni, afișul teatrului „Varietăților” anunță debutul drei Marie-Angealique Chataignez într-un rol de subretă, compus înadins pentru dânsa de autorii Duvert și Lausanne.</p>
<p>Mari lupte între ambiție și spaimă se petrec în sufletul unei june artiste la începutul carierei sale, atunci când sala e plină de spectatori, când celelalte actrițe privesc la dânsa cu ochi pizmași și întrebuințează toate manevrele ca să împiedice succesul ei. Sărmana! În acel moment critic, mintea i se tulbură, inima i se bătu iute, glasul i se întunecă. Ea ar voi să fugă, să se ascundă în fundul pământului, însă nu! Ea trebuie să înfrunte pericolul, trebuie să iasă pe ștenă, chiar de ar fi să cadă moartă de uimire... Orchestra execută uvertura, cortina se ridică, lumina policandrelor inundă teatrul, publicul numeros așteaptă cu nerăbdare ca un judecător aspru care are să-și dea sentința... E un moment îngrozitor, căci de la el depinde succesul sau căderea, adică: viața sau moartea bietei artiste!</p>
<p>Cu toate acestea, Dridri avu norocire de a produce o impresie favorabilă asupra publicului chiar de la prima sa intrare pe ștenă: un murmur încurajator se ridică în sală când ea apăru cu figura sa vie, cu talia sa elegantă, cu farmecul tinereții sale. Ea-și jucă rolul foarte natural, și la cel dintâi cuplet ce cântă, glasul ei argintiu deșteptă un răsunet voios în inimile spectatorilor. Celebra Deajazet dădu semnalul aplaudării din lojă, și toți o imitară, bătând din palme cu entuziasm. Dridri se simțea nebună de bucurie, căci succesul ei era astfel consacrat chiar de la începutul piesei; iar când cortina se coborî, publicul rechemă pe fericita copilă, care se prezentă cu modestie, salută lojile și parterul, zâmbindu-le grațios, și primi un frumos buchet de roze de China aruncat la picioarele ei de însăși Deajazet.</p>
<p>Între acte juna debutantă veni să mulțumească protectriței sale, care o sărută în prezența publicului, felicitând-o de succesul ce-l avuse. Toate lornetele din sală să țintiră spre acea lojă, și cavalerii declarară în unanimitate că dra Marie Chataignez nu pierdea nimic din grațiile sale afară din ștenă; damele însă, din contra, îi descoperiră multe defecte închipuite, care erau de natură a face din copila drăgălașă un monstru înspăimântător.</p>
<p>Nu trecură zece minute și-n loji se prezentă un cavaler de o aparență nobilă și plăcută: era contele de Farol, unul dintre membrii de la Jockey-Club, unul dintre fashionabilii Parisului. El avea o figură care exprima calitățile inimii și maniere de un adevărat gentilom. Intrând, contele dădu mâna dnei Deajazet după moda engleză și-i zise:</p>
<p>— Vin să salut luceafărul ștenei pariziene.</p>
<p>Deajazet îi mulțumi cu o zâmbire și replică: „Salută, domnule conte, și pe dra Chataignez, o nouă stea care răsare pe orizontul artei dramatice”. Contele se închină tinerei artiste, zicând: „Am admirat pe domnișoara din stala mea: am rupt o pereche de mănuși aplaudând-o și sunt mândru de a fi cel dintâi a o complimenta”. Apoi adăugă, adresându-i-se direct lui Dridri: „Domnișoară, ați făcut în astă seară mulți fericiți și totodată mulți nefericiți... Cavalerii v-ar duce în triumf ca pe o grațioasă regină, însă damele v-ar scoate ochii fără milă... Și zău! Ar comite o mare crimă, căci nu-i nimic mai încântător și mai dulce de privit ca doi ochi frumoși care înoată în flacăra triumfului.”</p>
<p>Dridri răspunse, roșind: „Doamnele care ar voi să mă orbească m-ar nenoroci foarte mult, condamnându-mă astfel a nu mai putea admira grațiile lor”.</p>
<p>— Bravo, domnișoară! strigă contele; am să duc damelor răspunsul d-voastră, ca să afle că pe cât sunteți de gentilă, atât sunteți și generoasă.</p>
<p>— Adaugă și din parte-mi, observă dna Deajazet, că dumnealor au prea multă ocupație cu ochii bărbaților pentru ca să-și piardă timpul cu ochii copilelor...</p>
<p>— Mă duc îndată să înfig cu mulțumire această săgeată în sânul lor, zise contele râzând, dar, până a nu ieși din lojă, i se adresă încă o dată lui Dridri cu următoarelecuvânte: „Domnișoară, sunt unul dintre cei mai sinceri admiratori ai talentului d-voastră; dați-mi voie a spera că veți primi a mă număra și între amicii d-voastră cei mai devotați”.</p>
<p>După finitul spectacolului, Deajazet conduse pe Dridri la hotelul unde locuia tânăra actriță și pe drum ea-i zise cu amiciție: „Draga mea, iată-te acum pe cale de a-ți face nume, avere și poziție. Să te gândești întotdeauna însă că o bună reputație este pentru o artistă coroana talentului și a carierei sale!”</p>
<p>E de prisos să mai observăm că noaptea întreagă Dridri n-a închis ochii. Triumful alungă somnul. A doua zi directorul veni să-i propună un angajament de 500 franci pe lună. „Suma, zise el, nu e mare, dar va crește în proporție cu rolurile ce veți crea”. Contractul fu subsemnat, și dra Marie-Angealique Chataignez fu anunțată prin gazete ca una dintre pensionarele „Varietăților”.</p>
<p>Fericită de poziția ce câștigase, Dridri se ocupă cu ardoare de arta sa, și în fiecare zi atrăgea mai mult favorurile publicului. Autorii dramatici scriau roluri vesele pentru dânsa, siguri fiind de succes; jurnalele o lăudau numind-o Deajazet II, însă camaradele sale o considerau cu invidie ca pe o rivală nesuferită. Și, într-adevăr, sărmanele aveau bunecuvânte de a fi îngrijite, căci toți adoratorii lor începuseră a flutura împrejurul ei. Una dintre cele mai cu seamă, Estera, îi declarase război neîmpăcat din cauza admirării ce avea contele de Farol pentru Dridri.</p>
<p>Estera, o celebritate a Parisului de pe atunci, purta în trăsăturile figurii sale sigiliul frumuseții ebraice. Ochii săi negri și lungăreți aruncau săgeți înfocate; părul ei forma o ghirlandă bogată pe fruntea-i; talia sa era maiestuoasă, umerii săi albi erau de un model perfect, însă gura ei avea o expresie disprețuitoare, care producea un efect displăcut. Ea se deprinsese a primi omagiile tuturor bărbaților care îi erau prezentați, și această deprindere îi dase un aer măreț. Echipajele sale luxoase, briliantele de preț cu care se arăta în public îi ridicaseră un piedestal în ochii parizienilor.</p>
<p>Aceștia o numiseră regina de Saba, nume potrivit cu soiul frumuseții sale și care îi inspirase atâta superbie cât nu putea suferi nicio rivală alături de dânsa. Prin urmare, chiar din seara când Dridri se urcase pe ștenă, Estera simți pentru juna actriță o antipatie instinctivă, antipatie care cu timpul se prefăcu într-o ură de moarte. Mândră de luxul ce afișa pretutindenea, ea găsea mulțumire în a o umili pe modesta ei camaradă, făcând observări puțin generoase asupra simplității toaletei sale, și de câte ori o întâlnea pe străzile Parisului, Estera, culcată pe pernele caleștii, arunca din treacăt ochiri fudule asupra bietei Dridri, ochiri la care copila răspundea prin un zâmbet foarte malițios. Astfel se născu între ambele artiste o luptă surdă și neîncetată, care trebuia numaidecât să producă scandal la cea întâi ocazie.</p>
<p>Într-o zi de repetiție generală Estera veni la teatru în cupeul ei, după obicei, fără a se îngriji de ploaia care cădea pe străzi, și intră în foișor purtând o rochie lungă de catifea vișinie. Dridri, ca o modestă pensionară de 500 de franci pe lună, veni alergând sub acoperișul unui cortel; toaleta ei se resimțea de furtuna care domnea afară și botinele sale umede lăsau urme după ele pe parchetul foișorului. Toți artiștii, precum și mai mulți amatori care aveau liberă intrarea în culise erau adunați pe lângă cămina de marmură și râdeau cu zgomot ascultând glumele vestitului actor comic Odry. Deodată, râsetele conteniră la glasul Esterei, care, trecând pe dinaintea rivalei sale, zise cu insolență:</p>
<p>— Când nu are cineva nici doi franci ca să poată lua o birjă pe un timp ploios, ar trebui cel puțin să-și lase botinele la ușă și să intre desculță în foișor.</p>
<p>Dridri, la această grosolană aluzie, se roși pe obraz și observă cu glas indignat: — că e mai lesne de a poseda un cupeu decât delicatețea inimii. Estera, astfel săgetată, ținti ochii săi aprinși asupra copilei și, apropiindu-se de ea, răcni ca o furie:</p>
<p>— Sărmano! M-aș înjosi poate a-ți răspunde dacă nu mi-ar fi milă de mizeria în care te afli... Privește, nenorocită; ești muiată ca și când ai fi scoasă din mare. . .</p>
<p>— Care mare? replică Dridri, Marea Roșie în care s-au botezat strămoșii dumitale? Un hohot general răsună în foișor la auzul acestei malițioase întrebări. Estera, înciudată, ieși ca o bombă fără a găsi ce răspunde, în vreme ce toți actorii înconjurară pe Dridri ca s-o complimenteze. Contele de Farol îi luă brațul și-i zise cu amiciție:</p>
<p>— Estera a voit să vă insulte, dar insulta a căzut pe fruntea ei, căci ați știut a răspunde cu spirit și cu mult tact; primiți felicitările mele, domnișoară. . . Acum permiteți-mi a vă grăi ca un adevărat amic: nu e destul a avea talent în Paris pentru a-ți crea o poziție precum o meriți, căci directorii de teatru sunt niște exploatatori care gândesc mai mult la punga lor decât la viitorul artiștilor...</p>
<p>— Nu înțeleg, domnule conte. . .</p>
<p>— Binevoiți, domnișoară, a mă asculta cu răbdare și a punecuvântele mele pe seama simpatiei ce mi-ați inspirat. . . Aveți acum 500 franci pe lună și poate peste vreo doi ani să câștigați îndoit. Ce sunt însă 12000 de franci pe an în viața pariziană? o picătură de apă în mare, fie chiar în Marea Roșie a Esterei! . . . O femeie tânără și frumoasă nu poate trăi într-o atmosferă de zilnică și strictă economie; ea este chemată a domni în toată splendoarea luxului, a face pe publicul parizian a se ocupa necontenit de dânsa, a eclipsa mai cu seamă pe toate elegantele orașului, ca să rămână singura stea strălucitoare în ochii lumii.</p>
<p>— Și pentru a veni la acea culme ce este de făcut? întrebă Dridri.</p>
<p>— Unicul chip, răspunse contele cu puțină sfială, este de a-ți alege un amic devotat, care să fie fericit a consacra viața și averea lui la realizarea dorințelor. . .</p>
<p>— Domnule conte, întrerupse Dridri, eu am doi amici care mă opresc de a dori un al treilea.</p>
<p>— Doi! exclamă contele cu mirare.</p>
<p>— Unul de vreme bună și unul de vreme rea.</p>
<p>— Și cum se numesc? Cine sunt?</p>
<p>— Cel de vreme bună este caracterul meu nepăsător și neambițios.</p>
<p>— Și cel de vreme rea?</p>
<p>— Este cortelul mătușii mele, care mă apără și de ploaie, și de ispite.</p>
<p>— Aveți răspuns la toate și vă găsesc adorabilă! zise contele oprindu-se, însă tot sper că într-o zi voi avea satisfacerea de a o vedea pe Estera învinsă chiar prin armele cu care se fălește.</p>
<p>— Care arme?</p>
<p>— Splendoarea luxului de care aș dori să vă văd înconjurată.</p>
<p>— Adio, domnule conte.</p>
<p>— La revedere mai bine! replică el, sărutând mâna grațioasei artiste. Astfel de ștene se petreceau mai în toate zilele în foișorul teatrului; altele mai scandaloase se produceau câteodată chiar dinaintea publicului. De pildă, într-o piesă în care Dridri și Estera aveau roluri principale, aceasta, voind să compromită succesul rivalei sale, întârzie înadins intrarea sa pe ștenă. Dridri, așteptând-o în zadar, deși o zărea între culise, se văzu nevoită a improviza câteva fraze ca să-și prelungească rolul; și între altecuvânte ea zise foarte apropo: „Așteptarea e nesuferită atunci, mai cu seamă, când persoana care trebuie să vie este lipsită de simțul bunăcuviinței”. Publicul, înțelegând aluzia, făcu să răsune sala de aplaudări și dădu astfel o lecție aspră Esterei. Puțin timp după convorbirea contelui de Farol cu Dridri, juna artistă primi biletul următor:</p>
<p>Domnișoară,</p>
<p>Paveaua Parisului nu merită să fie călcată de picioare delicate ca ale d-voastră. Dacă poliția m-ar îngădui, aș întinde covoare de la poarta hotelului d-voastră până la teatrul „Varietăților”, însă poliția nu înțelege actele de galanterie și s-ar împotrivi sub cuvânt de dezordine publică. Nu-mi rămâne dar decât a lua îndrăzneala să depun la picioarele d-voastră un cupeu, care va aștepta la scară până vă veți decide a vă urca în el. Iapa inhămată la acel cupeu poartă numele de Ledy, însă fiind proprietatea d-voastră sunteți liberă a o chema Estera, drept probă de amiciție pentru amabila camaradă care vă iubește atât de mult!</p>
<p>CONTELE DE FAROL</p>
<p>P.S. Echipajul vă va conduce, când veți ordona, la o mică bombonieră din strada Magdalena, care poartă numele de hotelul „Chataignez”, fiind asemenea proprietatea d-voastră.</p>
<p>Citind acest bilet original, Dridri se apropie de fereastră și zări în curte un foarte elegant cupeu galben. Vizitiul în livrea căuta să liniștească zburdările iepei de soi, care frământa paveaua sub copitele ei, iar alături cu oblonul se ținea un groom ca de vreo 15 ani, țanțoș și serios ca un personaj important. Dridri se uită lung la acel echipaj... Imaginea Esterei zbură pe dinaintea ochilor ei ca o fantasmă furioasă... însă copila, retrăgându-se iute de la fereastră, zise în gândul ei:</p>
<p>Nu mă voi sui în cupeul contelui!... mai bine pe jos, dar onestă și liberă!”</p>
<p>Zece zile de-a rândul ea trecu alături cu echipajul fără a ceda dorinței ce prindea tainice rădăcini în inima sa. Zilele erau senine, aerul dulce, preumblările încântătoare.</p>
<p>— Nu, zicea Dridri, niciodată! și însă la tot momentul ea se ascundea după perdele și admira cupeul, admira iapa sură care necheza, mușcându-și zăbala plină de spume. Mărul raiului sub formă de echipaj luxos începea a produce influența-i seducătoare asupra fiicei Evei!</p>
<p>Un nou bilet de la contele de Farol veni s-aducă o nouă tulburare în mintea fragedei copile. Iată cuprinsul lui:</p>
<p>Domnișoară,</p>
<p>Biata Ledy se plânge de indiferența d-voastră! Ea, care e deprinsă a fi dezmierdată și hrănită cu zahăr, nu a primit încă din parte-vă nicio probă de simpatie! Ce v-a făcut, sărmana, de sunteți așa de aspră cu dânsa?... Ledy e blândă, inteligentă, celebră în Paris pentru calitățile sale aristocrate. Dacă ar avea grai, ea v-ar spune multe lucruri interesante și s-ar prinde cu d-voastră a întrece totdeauna caleașca Esterei.</p>
<p>Mâine este tocmai sărbătoarea Longchamp; mâine ies la Câmpii Elizei toate elegantele Parisului. Faceți mulțumire frumoasei Ledy ca să vă plimbe și să se mândrească de stăpâna ei sub ochii parizienilor... Estera a invitat două dintre camaradele sale cele mai impertinente și s-a lăudat că va trece cu echipajul ei somptuos pe sub ferestrele d-voastră, înadins ca să vă umilească. Dacă ați asculta pe Ledy, Estera ar căpăta mâine gălbinare de ciudă, căci numai cupeul d-voastră e de culoare galbenă în tot orașul!</p>
<p>Secretarul intim al Lady-ei:</p>
<p>CONTELE DE FAROL</p>
<p>Elocvența perfidă a secretarului aduse o mare schimbare în ideile junei artiste... Dridri își umplu buzunarele cu bucățele de zahăr, coborî iute scările și merse drept la Ledy ca să o dezmierde. Iapa necheză vesel sub mâna ei și luă zahărul; apoi întinse gâtul ca să fie netezită. Vizitiul observă că Ledy cu nimeni nu se arată așa de familiară, iar groomul replică serios:</p>
<p>— Își cunoaște stăpâna!...</p>
<p>— Așa este — adăugă vizitiul — însă de o mai sta două zile astfel înfiptă pe picioare, fără a face preumblare, mă tem că s-ar beteji. . . Auzind aceste observări, Dridri atrase capul iepei lângă sânul ei, o sărută gingaș, apoi se întoarse zburând ca o păsărică speriată în apartamentul ei. Ziua sărbătorii Longchamp se anunță de dimineață ca o zi splendidă, cerul era albastru, soarele luminos, aerul cald! Și cer, și aer, și soare invitau pe oameni a ieși afară din casele lor, ca să se bucure de farmecul timpului. Jumătate din locuitorii Parisului se îndrumau spre Câmpii Elizei în toalete elegante și răspândeau veselie în atmosferă.</p>
<p>Ca în toate zilele, cupeul galben aștepta la scara drei Chataignez, însă ea, decisă a merge pe jos, își făcuse o toaletă simplă și de foarte bun-gust. Mulțumită de dânsa, Dridri se apropiase de oglinda dintre ferestre, când auzi trecând pe stradă o caleașcă răsunătoare; ea deschise una din ferestre și zări pe Estera cu amicele ei, care, aruncând ochii spre dânsa, începură a râde cu hohot.</p>
<p>— Sărmana! strigă Estera, așteaptă să-i cadă o birjă din cer! La o așa insultă, copila simți tot sângele suindu-i-se la creieri; ea-și puse mâna pe inimă ca să-i aline bătăile, apoi, într-un acces de nebunie, fără a mai avea conștiința de ce face, se coborî iute la scară, ordonă groomului să deschidă oblonul și se aruncă în cupeu!... Ledy, auzind vuietul oblonului, se ridică pe două picioare și plecă în zbor.</p>
<p>În câteva minute cupeul sosi la Câmpii Elizei și prezența lui atrase pe loc atenția tuturor. Forma lui elegantă, culoarea lui originală și mai ales gentilețea persoanei închise în el produse un efect extraordinar. Toți pietonii se îndeseau să-l examineze mai de aproape și toți gentlemenii călare părăsiră îndată celelalte echipaje și înconjurară cupeul artistei; unii o salutau cu amabilitate și ea le răspundea prin o zâmbire cochetă, care-i încânta; alții mai fericiți i-adresau complimente și-i prezentau buchete de violete de Parma. Într-un cuvânt, eroina noastră fu proclamată regina de Longchamp, și, într-adevăr, judecând după cortegiul de fashionabili care o urmăreau, ea părea o adevărată regină.</p>
<p>Cupeul se sui încet până la Arcul de Triumf, care se înălța maiestuos în fundul Câmpiilor Elizei; iar de acolo, întorcându-se îndărăt, se întâlni cu caleașca Esterei. Patru capete aprinse de curiozitate se plecară ca să vadă cine era obiectul unei asemenea ovații și deodată îngălbeniră, ca și când ar fi zărit fața îngrozitoarei Meduze. Dridri începu a râde și le zise din treacăt:</p>
<p>— S-a coborât birja din cer!</p>
<p>Preumblarea continuă până la 6 ore, și tânăra artistă se bucură de un triumf foarte măgulitor. Ea era deplin răzbunată de insolența Esterei! Apoi, când ea ordonă vizitiului să plece de la Câmpii Elizei, Ledy porni iarăși cu repejunea unei căprioare și în curând se opri dinaintea unui hotel din strada Magdalena.</p>
<p>— Unde te oprești? strigă Dridri la vizitiu; dar deodată oblonul se deschise și la oblon apăru contele de Farol care răspunse:</p>
<p>— La hotelul d-voastră.</p>
<p>— Domnule conte! zise copila uimită, asta-i o trădare!</p>
<p>— Ba-i un simplu omagiu către suverana inimii mele.</p>
<p>Și zicând acestecuvânte, contele întinse mâna ca să ajute copilei a se coborî. Dridri sta neclintită în fundul cupeului, dar contele adăugă: „Biata Ledy n-a mâncat nimic de azi-dimineață; fie-ți milă de dânsa, dacă nu de mine”.</p>
<p>— Fie, replică în fine Dridri, vă sunt datoare cu o prea mare mulțumire ca să mai am dreptul de a refuza.</p>
<p>— Sunteți un înger, exclamă contele cu fericire.</p>
<p>— Un înger căzut! gândi biata copilă cu un suspin înădușit. . . . . . . . . . . . . . . . . . . . . . . . . . . . . . . . . . . . Din momentul în care dra Chataignez păși pragul acestui hotel, ea intră pe cărarea unei noi existențe de lux, de plăceri, de nebunii pariziene, o viață în care amor-propriul găsea toate satisfacerile dorite, fără însă ca inima-i să fie părtașă la ele.</p>
<p>Hotelul pus la dispoziția ei de contele de Farol era o capodoperă de arhitectură italiană; mobilarea lui realiza minunile Halimalei. Salonul principal se deschidea pe o grădină plină de plante exotice și umbrită de copaci mari de Paulonia, un adevărat colț de rai. Acel salon era ornat cu oglinzi înalte și cu tablouri lucrate de cei dintâi pictori moderni; el comunica prin porți de cristal cu alte două mai mici saloane, unul mobilat în stil persian și celălalt în stil pompeian.</p>
<p>Camera persiană era îmbrăcată pe pereți cu stofă citarie de Brusa și pe parchet cu un covor de Smirna, care producea sub picioare efectul unui gazon molatic. În unghiurile lui se rotunjeau patru divanuri acoperite cu șaluri în dungi de diferite culori. O lampă de argint de forma maurescă se cobora din mijlocul tavanului și răspândea o lumină misterioasă în acel cuib de visuri orientale. Camera pompeiană era întreg ornată cu mobile romane de bronz, care-i dau un aer de antichitate și care deșteptau în minte imaginea traiului casnic de pe timpul împăratului August, pe când artele frumoase ajunseră la gradul cel mai înalt de perfecție.</p>
<p>Sala de prânz, spațioasă, bine luminată cu trei ferestre mari, era învelită cu piele nohotie de Cordova și conținea un asortiment frumos de mobile de stejar sculptat, toate adunate de prin castele cu multă dificultate și cu prețuri fabuloase. Iar mai cu seamă camera de culcat înfățișa o adevărată feerie! Patul de abanos avea forma paturilor regale, purtând un baldachin pe patru coloane lucrate la strung cu o măiestrie perfectă și fiind capitonat cu brocart vișiniu de Lion. La colțurile acestei camere delicioase se iveau statuete de marmură de ale celebrului sculptor Pradier, una reprezentând amorul, a doua inocența, a treia cochetăria și a patra voluptatea. Pe pereți erau aninate oglinzi de Veneția și pe cămină strălucea o pendulă de argint incrustată cu lapis lazzuli.</p>
<p>E de prisos să mai încercăm a descrie numeroasele obiecte de artă răspândite prin apartament: etajere de palisandru înghesuite cu mii de bagatele prețioase precum: filigrane de Genova, corali de Neapole, cutii de lac de Japon, porțelane de China etc.; e de prisos să mai enumerăm lămpile de malachit, argintăria masivă de prin bufeturi, lăzile de porțelan de Saxa, în care înfloreau arbori de camelia și de naramze. Vom adăuga numai că grajdurile hotelului conțineau șase cai de preț, doi de călărie și patru de ham, și că în șură se găseau un landau, o victorie și faimosul cupeu galben, care a jucat un rol atât de important în viața eroinei noastre. Totul era somptuos și perfect! Dridri se afla în elementul ei! În fiecare crisalidă este ascuns un flutur strălucitor! În fiecare femeie este ascunsă o regină! Femeia se naște cu instinctele eleganței și frumosului; ea simte că toate odoarele pământului sunt create pentru dânsa: flori, parfumuri, pietre scumpe, arte, industrie ornamentală etc. Și nu e departe de a crede că însuși soarele a fost aprins în ceruri numai și numai ca să lumineze grațiile ei. Pe când bărbatul are nevoie de ani întregi spre a se ciopli și a ajunge la oarecare grad de distingere, femeia în câteva săptămâni se metamorfozează ca prin vărguța unei zâne și se apropie de perfecție. Crisalida se deschide, fluturul iese zburând și strălucitor la soare.</p>
<p>Dridri, care trăise până atunci în simplitatea unei vieți lipsite de avere, deveni în curând una din primele dame elegante din Paris. Pe cât era de plăcută ca artistă la teatru, cu mai mult încă ea dobândi renume de castelană amabilă în hotelul ei. Gustul perfect al toaletelor sale servea drept model societăților bogate din capitală, încât multe dintre obiectele de lux purtau numele ei. Așa, cusătoresele vindeau mantale și capele à la Chataignez, orfevrii lucrau medalioane Chataignez, caretașii fabricau cupeuri Chataignez și culoarea galbenă fu declarată culoare de modă chiar din ziua sărbătorii de la Longchamp.</p>
<p>Dridri avea loji cu anul la Opera Italiană și la Teatrul Francez; ea asista în avanștene la toate primele reprezentări de piese noi; ea nu lipsea niciodată de la alergările de cai de la Chantilly, și când un domino elegant intriga cu spirit pe fashionabilii de la foișorul operei celei mari în nopțile de carnaval, toți se jurau că e Dridri.</p>
<p>Într-adevăr, nimic nu lipsea eroinei noastre ca să strălucească în toată splendoarea pariziană, căci contele de Farol pusese toată averea lui la picioarele iubitei sale amante, fiind mândru și fericit de concheta sa. El se credea cu misiune de a-i împlini toate capriciurile ei și, prin urmare, nu se trecea o zi fără să-i aducă noi obiecte de toaletă sau de artă: șaluri, mătăsării, bijuterii, dantele, tablouri etc., etc., astfel încât Dridri îi dase în glumă porecla de contele de Bazar.</p>
<p>Jună, veselă, spirituală, seducătoare în deplina putere a cuvântului, ea avea, lucru lesne de înțeles, un cortegiu foarte numeros de adoratori; puțini însă se bucurau de favoarea de a pătrunde în sanctuarul divinității lor, și aceștia erau numai amicii intimi ai contelui. Dominați de un farmec neînvins, ei ar fi părăsit orice adunare aristocrată din cartierul Saint-Germain ca să petreacă seara în saloanele hotelului Chataignez și ar fi schimbat chiar masa lui Luculus pe un supeu animat de spiritul frumoasei artiste. Toți făceau împrejurul ei un concert de complimente, de suspinuri, de declarări amoroase, încât Dridri îi numea orchestra mea, precum o regină zice curtea mea. Acea denumire era cu atât mai potrivită că vesela copilă atribuise fiecărui din adoratori caracterul unui instrument: așa, de pildă, unui gros financiar care se lăuda necontenit cu milioanele lui ea-i zicea la grosse caisse; unui marchiz care se făcea că are vedere scurtă, ca să nu salute pe nimeni, ea-i dase porecla de clarinette, clarinetul fiind instrumentul favorit al orbilor din Paris; unui lung și uscat cavaler de Malta, care ofta mereu lângă dânsa, îi lipise titlul comic de flautul fermecat etc. Unul însă dintre ei, un englez din cele mai însemnate familii din Scoția, lord Arthur B., era mai serios înamorat de Dridri și totodată mai rezervat în purtarea lui. El locuia în Paris de patru ani, era amicul celebrului lord Seymour, care a fost tipul englezului elegant și excentric, și devenise unul din oaspeții cei mai exacți ai hotelului Chataignez. Fiind în relații intime cu contele de Farol, lord Arthur nu lăsa să treacă o zi fără a face vizita sa respectuasă tinerei artiste, mulțumindu-se numai de a o privi în tăcere și păstrând necontenit o fizionomie demnă și rece. Dridri îl numise lord Nord.</p>
<p>O singură dată el încercă a pune conversația pe calea înflorită a sentimentului, dar găsi calea prea îngustă pentru doi și se retrase cu prudență îndărăt. Era într-o seară din luna lui mai; dra Chataignez se afla în grădină, culcată într-un hamac aninat de doi salcâmi înfloriți, și admira efectul lunii asupra frunzelor copacilor. Lord Arthur se puse pe o canapea de bronz și după câteva minute de contemplare zise:</p>
<p>— Frumoasă seară!</p>
<p>— Frumoasă ca luna care o luminează, răspunse artista.</p>
<p>— Mai frumoasă încă!. . . frumoasă ca d-voastră! replică lordul cu jumătate de glas. Dridri privi cu mirare la el și zise zâmbind:</p>
<p>— Mylord, iată cel dintâi compliment ce-mi adresezi de când ne cunoaștem... Are să se schimbe vremea.</p>
<p>— Ba nu, domnișoară, căci de ar fi după dorința mea, toate zilele și nopțile ar fi pentru d-voastră pline de lumină, de fericire, de. . .</p>
<p>— Și de ce alta? întrebă copila cu puțină cochetărie.</p>
<p>— De amor! răspunse lord Arthur, făcându-și curaj. Dridri căzu pe gânduri; englezul se apropie de dânsa și-i zise uimit:</p>
<p>— Spuneți-mi drept, domnișoară, iubiți pe contele de Farol?</p>
<p>— Contele-i cel mai bun amic al meu.</p>
<p>— Între amicie și amor distanța e mare!... însă dacă aș veni și eu la rândul meu ca toți ceilalți să vă spun că vă iubesc, ce mi-ați răspunde?</p>
<p>— Mylord, am declarat ducelui de Valmont că nu-l pot iubi pentru că-i însurat; am declarat marchizului de Brenis că nu-l pot iubi pentru că-i holtei; am declarat prințului Osticoff că nu-l pot iubi pentru că-i rus, și d-tale ți-aș declara că nu te pot iubi pentru că ești englez. Eu mă aflu fericită de amiciția contelui și nu doresc nimic mai mult.</p>
<p>— Vă înțeleg, replică lord Arthur cu tristețe, și vă mulțumesc de franchețe... Oricare să fie soarta noastră, eu rămân același către d-voastră, domnișoară, și vă stimez încă mai mult. Zicând aceste, lord Arthur sărută mâna artistei și ieși din grădină. Rămasă singură, Dridri se simți pătrunsă de melancolie; un fragment din conversația precedentă trecea necontenit ca o fantasmă prin mintea ei: între amiciție și amor distanța e mare!</p>
<p>Amorul, gândea copila, amorul! Ce să fie această patimă puternică? ce fericire necunoscută mie trebuie să producă în realitate, când chiar pe ștenă, în comedii imaginare, ea produce așa de profundă impresie!” Și, tot lăsându-și cugetarea pe valurile acestei reverii fermecătoare, ea suspină și începu a cânta încet o romanță cu refrenul următor:</p>
<p>Amor, amor</p>
 <p>Încântător!</p>
<p>Amor, amor,</p>
<p>Te chem cu dor.</p>
<p>O axiomă pretinde că: a vorbi de amor este a face amor. S-ar putea cu drept adăuga că: a cânta amorul este a-l dori!... Tânăra noastră eroină se găsea acum în acea criză sufletească unde femeia simte că-i lipsește adevărata viață a inimii, adevăratul țel al misiei sale pe pământ, iubirea, coroana femeii!...</p>
<p>Lord Arthur, întorcându-se la hotelul său, chemă îndată pe intendentul lui ș-i zise:</p>
<p>— Sir Brown, cum stau treburile contelui de Farol?</p>
<p>— Rău! răspunse Brown. După ordinele ce mi-ați dat, am luat informări exacte și am aflat că averea sa este în deficit. Contele a subsemnat mai multe obligații ale căror termene sunt expirate și nu cred să aibă cu ce să le plătească.</p>
<p>— Cumpărat-ai toate biletele sale?</p>
<p>— Am cumpărat pân-acum pentru suma de 368.000 fr.</p>
<p>— Prea bine! Reclamă îndată prin tribunalul de comerț lichidarea acestei sume, în numele d-tale, și dacă debitorul va întârzia cu plata, cere închiderea lui la Clichy.</p>
<p>— Bucuros, mylord.</p>
<p>Sir Brown ieși, iar lord Arthur, aruncându-se pe un divan, zise în sine cu mulțumire: „Sechestrând pe contele, rămâne locul vacant în hotelul Chataignez, și poate să-l ocup eu!”</p>
<p>Parisul e un haos în care se prăbușesc repede averile cele mai mari, pozițiile sociale cele mai solide; el este un balaur care înghite zilnic mulțime de existențe tinere și de reputații neatinse. Patrimoniul contelui de Farol, patrimoniu de un milion și jumătate, se risipi în timp de patru ani, și deodată gentilomul se trezi ruinat, prigonit de creditori și amenințat de a-și pierde libertatea. Deșteptare grozavă dintr-un vis încântător!</p>
<p>Contele luă pe loc o decidere supremă și scrise amantei sale: Iubita mea contesină!</p>
<p>Cunoscând noblețea inimii tale, nu vreau să-ți ascund poziția critică în care am ajuns. Sunt ruinat! Mai mult decât ruinat, sunt falit! căci vânzând tot ce am, nu-mi rămâne cu ce să lichidez datoriile mele... Falit! Aceasta mă disperă, fiind o pată pe numele părinților mei!... Două drumuri îmi sunt deschise ca să ies din starea mizerabilă în care am căzut: să mă împușc sau să mă fac soldat. Ucigându-mă, nu șterg pata; angajându-mă în oaste, am mângâierea de a plăti măcar datoria mea către patrie.</p>
<p>Adio dar, scumpa mea cuntesină!... Chiar în moment plec la Alger ca să intru în armata Africii. Dea Domnul să fiu ucis la cea întâi lovire cu arabii! Am curajul să mor și nu am curajul să-ți zic adio din viu grai... Adio! Gândurile mele vor fi cu tine până în ultima oră a vieții mele... Adio!...</p>
<p>FOSTUL CONTE DE FAROL</p>
<p>Dridri primi acest bilet a doua zi după o masă mare ce dase contele amicilor săi și în care el se arătase mai vesel decât totdeauna. D-abia copila uimită finise de citit biletul, și hotelul se umplu de oameni ai tribunalului de comerț, care veneau să aresteze pe contele. Dridri avu prezența de spirit a le spune că contele ar fi plecat la Belgia ca să asiste la duelul unui amic al său, și astfel ea făcu să i se piarză urma. După dânșii se prezentă sir Brown, omul de confidență al lordului Arthur, și reclamă suma de 368.000 fr.</p>
<p>— Contele-i absent, îi zise domnișoara Chataignez.</p>
<p>— Vreți să ziceți că-i fugit? observă sir Brown.</p>
<p>— Ce te face a crede?</p>
<p>— Contele a fugit pentru că nu mai are mijloace de a solda creditorii lui, și noi rămânem pe pavea, caliciți din cauza lui!... Cine ar fi crezut că un gentlemen ca d-lui, cu tradiții de familie onorabilă, își va compromite astfel numele, declarându-se falit, fără a se îngriji de scandalul ce va produce această veste în publicul parizian!...</p>
<p>— Scandalul? . . . strigă copila spăimântată.</p>
<p>— Negreșit, domnișoară. Toate jurnalele au să relateze nu numai ruinarea și dispariția contelui, dar și chipul cum s-a ruinat prin cheltuieli mai presus de averea sa. Vă las a gândi ce comentarii scandaloase au să se publice asupra onorabilității contelui. Cel mai puțin la care d-lui se poate aștepta este de a se vedea tratat de cavaler de industrie.</p>
<p>— Sir Brown! ? observă Dridri indignată, nu uita că ai onoarea de a vorbi de contele de Farol.</p>
<p>— Mă iertați, domnișoară, răspunse Brown, cu umilință, mă iertați... Poate că în disperarea mea să fi întrebuințat vreo calificare cam supărătoare pentru domnul conte; însă gândiți-vă că eu rămân păgubaș de suma considerabilă de 368.000 franci, întreaga starea mea și a familiei mele!... Aici sir Brown se făcu a plânge, ascunzându-și ochii cu mâna; apoi, schimbându-și tactica, el atacă o altă strună, în vreme ce observa pe furiș fizionomia drei Chataignez.</p>
<p>— Ce trăsnet pentru familia contelui! exclamă el pe un ton tragic. Falit! Falit unul din cei mai însemnați membri ai aristocrației franceze! Ce durere de moarte mai cu seamă pentru sora d-sale, ducesa de Briennes, care-l iubește cu adorare!... Sărmana! când a citi gazetele de mâine va fi în stare să înnebunească!... Dridri simți un fior rece prin inimă și, într-un acces de sublimă generozitate, ea întrebă:</p>
<p>— Nu mai rămâne nimic din averea contelui?</p>
<p>— Nimic!... Contele a vândut pe rând moșiile sale și a aruncat banii pe fereastră cu nepăsarea unui nobil risipitor. . . Singur hotelul acesta mai rămâne; însă acesta este înscris pe numele d-voastră și creditorii nu pot să ridice nicio pretenție asupra-i... Hotelul este proprietatea d-voastră, cu tot ce cuprinde în el, și d-voastră nu sunteți responsabilă de nebuniile contelui.</p>
<p>— Te înșeli, sir Brown! replică Dridri. Chiar astăzi eu l-oi scoate la vânzare și sinetele contelui vor fi toate achitate. D-ta mergi de oprește orice măsuri ar fi de natură a compromite cât de puțin numele contelui și liniștea surorii sale. Eu pun garanție pentru el. Sir Brown salută pe Dridri cu respect și se duse îndată să înștiințeze pe lord Arthur de rezultatul misiei sale; iar Dridri, agitată ca de friguri, se ocupă fără întârziere cu formalitățile vânzării hotelului Chataignez. Ea parveni a realiza în puține zile o sumă considerabilă pe acest imobil și plăti datoriile contelui. Nobila copilă se desfăcu fără multă mâhnire de luxul princiar în care se deprinsese a trăi de patru ani, dar nu se putu opri de a plânge când se despărți de Ledy. Săvârșind acest act de sublimă abnegare și mutându-se într-un apartament din strada Havrului, Dridri trimise contelui de Farol următorul bilet, la Alger:</p>
<p>Iubitul meu conte,</p>
<p>Fii liniștit! Onoarea d-tale este ferită de orice pată, creditorii d-tale sunt plătiți. De vreme ce soarta ne-a despărțit pentru totdeauna, îți trimit un adio de cea mai sinceră amiciție și rog pe Dumnezeu să-ți păstreze zilele în cariera periculoasă ce ai adoptat ca un adevărat gentilom brav și onorabil.</p>
<p>Amica d-tale</p>
<p>MARIE-ANGÉLIQIIE CHATAIGNEZ</p>
<p>Contele îi răspunse aceste treicuvânte: „Mulțumesc, sora mea”. . . . . . . . . . . . . . . . . . . . . . . . . . . . . . . . . . . .</p>
<p>Să lăsăm acum pe Dridri mulțumită de nobilul ei sacrificiu și să facem cunoștință cu un alt personaj, care a ocupat un loc important în existența junei artiste. Vom vedea cum soarta conduce printr-un șir de întâmplări extraordinare două ființe una către alta și le face a se întâlni pe calea vieții.</p>
</div>
 <div type="chapter" n="2">
<head> II </head>
<p>Încercarea de răscoală din ziua de 28 martie 1848 care avu în Iași o nereușire atât de tristă grație unor șefi buni de gură și mai buni încă de fugă, obligă pe mulți tineri din Moldova, victime ale entuziasmului patriotic, a se desțăra, pentru a scăpa de persecutările unui guvern cuprins de spaimă.</p>
<p>Unul dintre ei, pe care-l vom numi Vali, era mai cu deosebire amenințat de a resimți efectul acelei spaime domnești, care se traducea în acte de cruzime, însă el parveni a ieși din capitală și a se refugia în munții Hangului. În momentul de plecare, tatăl său, om venerabil, cu minte înaltă și cu inimă tare, îl îmbrățișă și-i zise:</p>
<p>Fătul meu, a sosit pentru tine timpul pribegiei! Mergi și fii bărbat tare în toți pașii vieții...''. Vali sărută mâna părintelui său cu lacrimi în ochi, apoi se sui cu sora lui într-o caleașcă înhămată cu doi telegari voinici și se îndreptă spre bariera de la Copou.</p>
<p>- Niculae! zise el către vizitiu, este cineva la barieră?</p>
<p>Zăresc vreo câțiva soldați, răspunse vizitiul.</p>
<p>- Dă bice cailor și treci în fugă printre dânșii! ordonă sora lui Vali.</p>
<p>Și pe loc telegarii se repeziră și trecură ca fulgerul printre păzitorii de la barieră. Caleașca se opri la una dintre viile de la Copou, unde îl aștepta pe Vali o trăsură cu patru cai. Tânărul sărută pe iubita lui surioară, îi zise adio și se depărtă de ea. În curând el plecă spre munți, aplecând pe drumuri laterale și, după două zile de călătorie plină de incidente diverse, trecu râul Moldova pe podul de la Cristești și sosi la Hangu. Visul său, în urma evenimentelor de la capitală, nu țintea la mai puțin decât la răscularea poporimii muntene, pe care voia s-o reverse ca un torent asupra tronului... Vis naiv al unei închipuiri de poet...! Acel tron devenise într-adevăr un simplu scaun muscălesc, după zisa mulțimii, dar prestigiul lui nu se stinsese încă în ochii țării, căci țara zăcea în amorțire și întuneric!</p>
<p>Vali găsi în curtea boierească de la Hangu o adunătură de vreo 200 de români înarmați cu topoare, cu lănci, cu coase și cu puști.</p>
<p> Iată, zise el în sine, începutul realizării visului meu.</p>
<p>Prințul C., proprietarul Hangului, întâmpină pe Vali cu îmbrățișări și-l rugă să facă un cuvânt elocvent țăranilor, ca să-i înflacăre și să-i pregătească de luptă. Tânărul refugiat primi cu bucurie sacra misiune de orator revoluționar și, după obiceiul oratorilor, își drese glasul mai întâi, căutând a produce note vibrante care să pătrundă adânc în urechile ascultătorilor.</p>
<p>Era înspre seară, pe când natura pare că e în așteptare de un eveniment misterios. Soarele, coborându-se după creștetul munților, părea că regretă de a nu asista la o ștenă atât de nouă în plaiurile Carpaților; iar câteva raze răzlețe printre brazi se furișau în desimea frunzelor ca niște șerpi de aur. În vale vuia Bistrița pe patul ei de bolovani, și pe cărările ei de pe coastele dealurilor se zăreau șiruri de plăieși urcându-se spre curte la chemarea răsunătoare a unui bucium.</p>
<p>Ţăranii formaseră un rond mare împrejurul lui Vali. Exaltat și uimit, tânărul nostru admira tipurile frumoase și caracteristice ale locuitorilor de munte; în fiecare plăieș el privea pe un demn pogorâtor din vitezele legioane ale lui Traian; pe un adevărat strănepot de ai veteranilor lui Ștefan-vodă... Vali improviză un discurs colorat de poezia iluziilor sale, grăind de patrie, de glorie, de libertate, de egalitate, de fraternitate, de virtuțile strămoșilor, de viitorul măreț al României etc., etc.! Apoi, voind să încheie printr-o perorație victorioasă, el se adresă de-a dreptul țăranilor, zicându-le: </p>
<p>Ați aflat ce s-a întâmplat la Iași?</p>
<p>Am aflat, răspunse un vânător înalt și spătos, anume Crețul: cică vodă ar fi prins pe ciocoi și le-ar fi tars o sfântă de bătaie... cum s-ar zice, bătaia păpușoiului! Bieții ciocoi, nu le-a fi fost prea îndemână!.</p>
<p>Un hohot răsunător se ridică și făcu într-o clipă jurul rondului. Vali se miră mult de acest râs produs prin imaginea suferințelor boierești: însă, presupunând că poate vestea întâmplărilor din Iași ar fi fost desfigurată în sânul munților, el întreprinse a face istoricul zilei de 28 martie sub culori vii și înfloritoare. El spuse deci, încuvânte colorate și bine alese, cum feciorii de boieri, indignați de abuzurile guvernului, se întruniră cu decidere de a cere de la domn vindecarea suferințelor țării, îmbunătățirea stării clasei de jos, respectarea libertății individuale, egalitatea pentru toți dinaintea legilor, desființarea privilegiilor, libertatea gândirii și a presei, luminarea poporului prin învățământul obligatoriu și gratuit, moralitatea împiegaților etc., etc.; cum guvernul trimise în contra lor mai multe sute de soldați, amețiți prin băuturi spirtoase, și o ceată de arnăuți, dezguizi în haine militare, care se purtară ca o bandă de hoți; cum nenorociții amici ai poporului fură înșelați cu promiteri false din partea domnului și apoi prinși, legați, zdrobiți de straturile puștilor, târâți de păr de-a lungul străzilor și închiși la cazarmă ca niște făcători de rele; cum arnăuții, comandați de aga orașului, luaseră orașul în pradă, năvălind prin casele oamenilor și furând tot ce le cădea la mână, arme, bani, argintării etc.; cum lumea înspăimântată se crede în timpul ienicerilor și fugea în toate părțile, și cum, în fine, adevărații patrioți erau desemnați a fi victimele răzbunării domnești.</p>
<p>Vali se înălță la culmea elocvenței și spera să producă o impresie adâncă, însă un om cărunt îl întrerupse, întrebându-l:</p>
<p>- Pentru ce s-au răsculat boierii asupra stăpânirii?</p> 
<p>Ca să scape țara de o domnie tirană și degradată, răspunse oratorul nostru.</p>
<p>Schimbarea domnilor, bucuria nebunilor! replică bătrânul, clătinând din cap.</p> 
<p>Vali rămase mut! Necompătimirea țăranilor pentru soarta boierilor îi spulse de pe ochi un văl care-i ascunsese adevărul până atunci, tristul adevăr că distanța socială dintre clasa privilegiată și popor dezvoltase în inima poporului o indiferență absolută în privirea boierimii și că abuzurile împiegaților făcuse pe români a stigmatiza cu porecla de ciocoi pe toți cei care nu erau din rândul lor. Vali, astfel trezit din iluziile sale, începu a se cam îndoi de concursul gloatelor la realizarea proiectului său și, sub efectul amarului care-i inundase inima, el era acum să apostrofeze pe țărani într-un mod violent:,,O, voi, nedemni urmași ai lui Traian! Strănepoți degenerați ai lui Ștefan cel Mare! Voi!...'', când deodată un străin apăru călare în curte, aducând o scrisoare de la Piatra.</p>
<p>Prințul C. se retrase deoparte cu amicii lui și le citi răvașul. Toți se întristară și căzură pe gânduri, căci printre multe alte vești rele, corespondentul mai adăuga că poliția din Iași ar fi arestat un mare număr de persoane pe care le supunea la torturi în întunericul închisorilor, că o sumă de tineri boieri ar fi fost expediați spre Dunăre în căruțe de poșteși că, sosind în pădurea de la Poieni, nu departe de capitală, ar fi fost uciși de arnăuții care îi escortau; în fine că unul dintre șefii miliției, prințul G., plecase către munți cu un regiment de soldați și cu mulți slugitori, ca să calce Hangul în ajunul Învierii etc., etc. Știrile acestea provenite din izvor sigur, ca toate veștile ce se nasc și se împrăștie în timp de tulburări, erau de natură a inspira îngrijire. Prințul C. formă îndată cu amicii săi un soi de consiliu de război, pentru a chibzui mijloacele de împotrivire și de apărare.</p>
<p>Unul dintre membrii acelui consiliu propuse de a merge cu țăranii de vale, pe malul Bistriței și a se ține la capra podului de la Răpciune, pentru a se opri trecerea dușmanului. Un al doilea, unindu-se cu acest plan, adăugă cu prudență că ar fi o măsură destul de nimerită să dărâme chiar podul. Un al treilea, mai fantezist, opină de a se înainti pe culmea dealului Doamnei și de a se așeza pușcași prin copacii de pe marginile drumului, pentru a ploua cu gloanțe în capetele soldaților; însă un al patrulea pretinse că nu ar fi o mișcare strategică de a merge înaintea pericolului cu o mână de oameni rău înarmați și nedeprinși cu războaiele; prin urmare, el găsi mult mai avantajos de a sta locului pe piscul unde era casa boierească din Hangul, fiind aceasta poziție tare și grea de luat cu asalt.</p>
<p>De față la acest consiliu războinic se afla și un vechi ienicer, anume Mehmed-aga, care făcea de câțiva ani negoț de cherestea. El ascultă serios toate opiniile, cumpăni în minte toate planurile; apoi, luând cuvântul, zise cu un accent turcesc destul de original:</p>
<p>Boieri d-voastră, să mergem la pod la Răpciune bun este: ama, dacă dușmanul trece Bistrița pe aiure și ne înconjoară pe la spate, noi ne găsim prinși între foc și apă! Și asta rău este!... Să ne urcăm pe Dealul Doamnei, și acolo să ne agățăm ca maimuțele pe copaci... bun este! Ama, dacă dușmanul dă foc la pădure, noi suntem fripți! Și asta rău este! Să stăm aici pe loc închiși în curte pe vârful piscului, bun este; ama, la bătălia omului se-nfierbântă, are sete, trebuie apa la dânsul... aici apă nu este, cișmea nu este!... aici apa se aduce cu sacaua din vale. Ce facem noi dacă dușmanul ne taie izvoarele? Când s-a începe focul, bumba, bumba, bumba, cum stingem setea la noi?... Foc la șușanea, foc la inimă, foc la gură... Aman, asta rău este! Eu cred, boieri d-voastră, că am nimeri mai bine dacă ne-am retrage mai în fundul munților, la schitul Hangului, unde sunt ziduri tari cu patru turnuri și unde apă este. Acolo ne punem la metereze și împușcăm tot în plin, bumba, bumba, bumba, ha!</p>
<p>Planul lui Mehmed-aga, deși expus astfel într-un mod comic, păru cel mai cuminte și fu adoptat în unanimitate. Deci se ordonară pregătirile necesare pentru retragere pe a doua zi la schitul Handului, iar spre paza nopții se așezară sentinele de la diferite locuri învecinate cu casa, se trimiseră zece pușcași călare la capătul podului de la Răpciune și se împărțiră merinde la oamenii adunați în curte.</p>
<p>Acum noaptea se lățise, ca un văl negru cusut cu briliante: o lună plină poleia valurile Bistriței și îmbrăcase munții cu o draperie fantastică de lumină. Românii aprinseră mai multe focuri în curte și se grupară cete-cete împrejur, grăind, povestind, glumind și râzând de păcăliturile ce-și adresau după obiceiul lor. Vali se preumblă, printre grupe, repurtându-se cu gândul la timpurile acelea de bărbăție unde poporul nostru era dedat cu viața războinică. Adeseori el încercase a-și închipui o tabără de ostași români din epoca lui Ștefan-vodă și o convorbire dintre acei oameni care trăiau în frăție cu moartea și care-și oțeliseră inima în focul luptelor necurmate. Îmbătat de poezia munților și-a nopților, el crezu un moment că-și vede visul cu ochii. I se păru că se vedea cu patru secole în urmă, că se găsea în ajunul bătăliei de la Valea-Albă și asculta uimit șoaptele de împrejurul focurilor. Iată ce auzi:</p>
<p>- Măi flăcăi, înțeles-ați voi ce a spus boierul cel fugit din Iași?</p>
<p>- Ba cât hâciu; el grăia păsărește.</p>
<p>- Cică să ne ducem să alungăm pe vodă, pentru că vodă a prins pe boieri cu mâța-n sac și i-a pus la pedeapsă...</p>
<p>Așa pare-mi-se c-am înțeles eu.</p>
<p>- Ei, ce avem noi cu boierii? Ei ne ciomăgesc pe noi, vodă pe dânșii... Parte dreaptă.</p>
<p>- Bătaia-i din rai, vorba ceea!</p>
<p>- Dar dacă or veni oamenii stăpânirii să ne calce în locuruile noastre?</p>
<p>- Pentru ce să vie, firtate?</p>
<p>- Ca să ne ceară seama de ce ne-am adunat cu arme la curte.</p>
<p>- Le-om spune că ne-a poruncit stăpânul.</p>
<p>- Dar dacă nu s-ar mulțumi cu atâta ș-ar căuta să ne facă vreo daună?</p>
<p>- Atunci i-om ciomăgi și noi pe dânșii.</p>
<p>La acest răspuns simplu, dar cuprinzător, un cimpoier se puse a cânta:</p>
                         <p>Mult mi-e drag, mult mi-e drag</p>
                         <p>Frățiorul de ciomag!</p>
                         <p>În dușmani cu el mă bag</p>
                         <p>Și le trag, și le trag etc.</p>
<p>Vali deșteptat din vis se depărtă de țărani și se apropie de societatea damelor care ieșiseră în balcon ca să admire frumusețea nopții. Aici se vorbea de o reprezentație ce se dase, cu puține zile înainte, pe teatrul din Iași în folosul săracilor și de talentul cu care diletanții aristocrați jucaseră rolurile lor. Grațioasa prințesă Olga, sora prințului, rugată de toată compania, cântă un cuplet din vodevilul francez Le poste d'honneur; iar Vali, inspirat de armonia glasului, improviză pe loc un sonet, o minune de sonet, plin de poezia cea mai delicată. Din nenorocire, el nu se gândi a-l pune pe hârtie și îl uită până a doua zi: însă junele improvizatorse mângâia de pierderea acelei capodopere, observând cu multă justețe că e mai bine pentru un poet săși uite singur versurile decât să le uite lumea.</p>
<p>A doua zi, un lung șir de calește, de briște, de servitori, de care cu merinde, de țărani pe jos și de câțiva călăreți care precedau cortegiul de îndrumau pe valea ce duce la Ceahlău, trecând pe la schitul Hangului.</p>
<p>Acest schit, odinioară adăpost de călugărițe, era acum părăsit și începea a se degrada. Ca toate mănăstirile vechi ascunse în munți, el era întărit cu ziduri înalte, dintre care unul se dărâmase de curând, și cu patru turnuri ridicate pe la unghiuri. Unul dintre acele turnuri cuadrate, sub care se deschidea poarta, servea de clopotniță. Înăuntrul schitului se găsea încă o mică biserică de piatră și câteva chilii prin care șuiera acum vântul pustietății.</p>
<p>Iarba crescuse mare în ogradă și acoperise lespezile mormintelor de îmrejurul bisericii. Câteva cruci de lemn zăceau răsturnate prin buruiene ca tristă măruntaie de părăsire.</p>
<p>Ajungând în acest loc singuratic, pe care moartea pusese acum stăpânire și care inspira o adâncă tristețe, damele se adăpostiră într-o chilie, iar bărbații se pregătire de apărare. Mehmed-aga fu însărcinat să puie în practică cunoștințele sale de strategie, ca unul care, în calitatea sa de ienicer, trebuia să fie deprins ca luarea și cu apărarea cetăților. Prin urmare, el așeză câte opt pușcași în fiecare turn, puse sentinele deștepte împrejurul schitului, alese vreo zece flăcăi de-i postă ca o avangardă la 200 pași departe de ziduri, în marginea unui rediu de molivți prin care trecea drumuș; iar cât pentru gloata înarmată cu lănci și topoare, el o înșiră pe dinăuntrul schitului de-a lungul zidului dărâmat care era în față cu rediul.</p>
<p>- Când s-a ivi dușmanul, zise Mehmed-aga țăranilor, și s-a încerca să dea însuși, voi să-l împușcați cu bolovani; asta artilerie este!</p>
<p>Ziua întreagă se trecu în aștepatre. Un nou răvaș din izvor aduse vestea sigură că o armată numeroasă ar fi plecat de la Piatra și chiar că ar fi început a sui Dealul Doamnei. Un om necunoscut se oprise la poarta schitului, lăsând în mână unui plăieș un sac mic de prad și zicându-i că se va întoarce în curând ca să ia parte la luptă. Un cioban coborât din vârful munților pretindea că zărise în depărtare cete mari de slujitori și luciri de arme printre ei. Aerul era plin de vești îngrozitoare însă liniștea cea mai deplină se arăta pe fețele românilor. Ei păreau a nu avea conștiință de pericolul care-i amenința și continuau glumele lor, ca în zi de sărbătoare. Cu cât însă lumina scădea, cu cât umbrele serii se întindeau pe văi, cu atât o umbră de seriozitate acoperi frunțile hanganilor, căci amurgul aduce spiritul meditării pe aripile lui. Amurgul e pragul nopții, anunțătorul misterelor întunericului, balaurul care înspăimântă soarele și-l face a se retrage grabnic cu toată pompa lui de zare aurite și veselitoare.</p>
<p>Încă o clipă și cerul se întunecă și munții luară forme fantastice și codrii începură a răsuna de vuiete bizare. Toate buhnele și cucuvaiele începură a se trezi între ruine, chemându-se cu țipete înfiorătoare. Ţăranii își făcură cruce:</p>
<p>- Semn rău! observă unul.</p>
<p>- Semn de moarte, adăugă altul.</p>
<p>Tocmai atunci se ridică în văzduh și urletul lung al unui câine, pe afară de ziduri.</p>
<p>- Măi, alungați haita aceea! strigă un plăieș din clopotniță. Nu auziți cum urlă a moarte?</p>
<p>- Al cui e câinele? întrebă prințul C.</p>
<p>Nu sfârși însă bine întrebarea și se auzi un pocnet de armă într-una dintre chilii. Prințul C. cu amicii lui se duseră în grabă la acea chilie și găsira împlântat în sânge pe un biet leah care, vrând să-și descare pușca, se rănise cumplit. Nenorocitul espiră după jumătate de oră.</p>
<p>Câinele ce urlase atât de jalnic era al lui; el presimțise moartea stăpânului său!... Această întâmplare aduse o impresie tristă și descurajatoare în spirite. ,,Sărmanul om - ziceau țăranii - cum a murit de grabnic, departe de țara lui, fără împărtășanie, fără lumânare!''</p>
<p>-Cine știe dacă n-om pieri și noi astfel!</p>
<p>- De ce sunteți proști! răcni Crețul cu glas puternic. Nu vedeți voi că urletul câinelui și vaietul păsărilor de noapte au fost o prevestire pentru bietul leah? Primejdia zbura prin văzduh și s-a strecurat ca fulgerul pe capul lui.</p>
<p>- Bine zise Crețul! adăugă Udrea bătrânul. Ne facem spaimă degeaba, ca niște copii. Cui a fost scris să moară a murit... Dumnezeu să-l ierte!</p>
<p>- Amin! ziseră cu toții.</p>
<p>- Ian vezi dracul! observă Cimpoierul... Leahul tot cu cap!... El a răposat spre Înviere, cu gând să reînvie sintre morți la miezul nopții, odată cu domnul Hristos.</p> 
<p>- Taci, afurisitule! strigă Crețul indignat... Nu te atinge de cele sfinte, că-ți sfărâm capul cu ghioaga!...</p>
<p>- Știi una, măi Crețule? replică Cimpoierul. De mureai tu în locul leahului, mi-aș fi durat un cimpoi nou cu pielea ta; numai asta-i dracul... Ar fi sunat a fedeleș dogit.</p>
<p>Ţăranii râseră cu hohot la această replică originală, căci Cimpoierul avea mult succes prin spiritul său, însă râsul lor fu curmat de sunetul clopotului, care chema pe creștini la biserică. Un preot de la schitul Durău, care se află în poalele Ceahlăului, deschisese altarul părăsit și începuse celebrarea serviciului divin. În curând, biserica se umplu de credincioși veniți să asiste la sacrul mister al Învierii Domnului.</p>
<p>În față cu altarul se închina venerabila prințesă C., înconjurată de numeroasa ei familie; ca niște îngeri obosiți de calea depărtată a cerului, iar fundul bisericii era ocupat de țărani pierduți în umbră; o singură lampă, aprinsă dinaintea unei icoane vechi, lumina această ștenă de pietate creștinească.</p>
<p>Tăcerea adâncă ce domnea în locașul domnului avea un carcater misterios și era întreruptă din vreme în vreme prin strigătele sentinelelor dinafară. Tpate capetele stau plecate, toate sufletele erau pătrunse de uimirea dulce a rugăciunii; toate cugetările își luaseră zborul către plaiuri cerești!... Deodată, altarul se deschise! Preotul apăru pe prag cu sfânta cruce în mână și glasul său răsunător vesti împlinirea marelui mister!</p>
<p>- Hristos a înviat!</p>
<p>- Adevărat a înviat! strigară toți creștinii.</p>
<p>Pe loc, biserica se umplu de lumini ca printr-un efect magic. Prințesele aprindeau zâmbind, una de la alta, făclii de ceară albă și poleită, iar din mijlocul bisericii și până în fund, mulțime de plăieși, rezemați pe armele lor, țineau în mână lumânările de ceară galbenă. Figurile lor expresive, pletele lor lungi, costumul lor pitoresc, topoarele, lancele, puștile care străluceau printre ei compuneau un tablou de o mare originalitate.</p>
<p>Serviciul era acum pe la finele lui, când unul dintre păzitorii turnurilor veni în grabă de spuse că se auzeau împușcări în direcția Hangului. La această veste se făcu o mișcare zgomotoasă în biserică. Ţăranii ieșiră strigând:</p>
<p>Vine dușmanul! Pe luptă de acum, băieți!</p> 
<p>Damele cu servitoarele lor se retraseră în altar, ca într-o cetate apărată de Însuși Dumnezeu, iar prințul C. cu amicii săi se opriră în pridvor, ca să împartă praf și plumbi la pușcași.</p>
<p>Aici se petrecu o ștenă îngrozitoare! Praful era vărsat într-o ladă neagră de piele; Vali, îngenunchiat dinaintea ei și înconjurat de plăieși, care se îndesau plecându-se deasupra-i cu lumânările lor aprinse, le da pe rând fiecăruia câte o mână de praf și zicea:</p>
<p>- Tot în plin să trageți, copii! Fără a se gândi nici el, nici ei la pericolul ce-i amenința. O singură scânteie căzută dintr-o lumânare ar fi azvârlit în nori și biserică și oameni!...</p>
<p>- Mare noroc avut la voi! observă Mehmed-aga după ce se termină împărțirea prafului.</p>
<p>- Pentru ce, efendi? întrebă Vali.</p>
<p>- Pentru că norocul ține cu cei nebuni, răspunse ienicerul, îndreptându-se spre poartă.</p>
<p>Prințul C. se urcă în clopotniță și auzi în depărtare un vuiet de împușcătură care părea că se tot apropie de schit: el ordonă unui călăreț ca să se repeadă spre Hangu și să aducă niște știri despre cele ce se petreceau acolo. Călărețul sări pe sprintenul său cal de munte, plecă în fugă și dispăru în întunecimea rediului de molivi; totodată Vali, Întovorășit de doi plăieși, se duse să viziteze sentinelele de împrejurul zidurilor. Ieșind pe poartă, el se îndreptă mai întâi spre locul unde Mehmed-aga așezase avangarda, însă nu găsi pe nimeni în calea lui.</p> 
<p>- S-au speriat mișeii și au fugit de la postul lor, zise el în gura mare.</p>
<p>- Cine a fugit? întrebă un glas din marginea rediului.</p>
<p>- Pușcașii rânduiți de pază aici.</p>
<p>- Noi? replicară mai mulți oameni, culcați pe sub copaci. Noi să fugim?!...</p>
<p>- Voi sunteți? zise Vali. Ce v-ați retras în rediu?</p>
<p>- Ne-am retras la umbră, pentru că bătea luna în plin pe locul dușmanului, el ne-ar fi luat la ochi ca pe niște rațe în baltă, când noi n-am fi văzut în cine să tragem. Mai bine să fim noi în umbră și ei în lumină.</p>
<p>- Bine, dar văd că sunteți culcați; v-ați pregătit de somn.</p>
<p>- Ași!... ne-am lipit urechea de pământ ca să auzim de departe pașii soldaților.</p>
<p>- Și ați auzit ceva până acum?</p>
<p>- Am auzit niște răcnete surde și câteva lovituri de pușcă. Poate că s-au luat la harță slujitorii cu cei zece plăieși trimiși de ieri la capra podului de la Răpciuni.</p>
<p>- Se poate... să știți dar că dacă vor înainta soldații până aici, dar voi să vă retrageți în schit.</p>
<p>- Ne-om retrage după ce ne-om descurca durdele în ei, ca să le mai răcorim.</p>
<p>- Rămâneți cu bine, flăcăi!</p>
<p>- De bine să auzim, cocoane!</p>
<p>Vali se depărtă mulțumit și, ajungând lângă turnul dispre pârâul Hangu, găsi acolo pe Crețul, rezemat într-o ghioagă monstruoasă de stejar.</p>
<p>- Ce faci aici, Crețule? în întrebă.</p>
<p>- Stau de strajă, cucoane.</p>
<p>- Singur, singurel?</p>
<p>- Ba cu astă ghioagă.</p>
<p>- De ce n-ai luat mai bine o pușcă?</p>
<p>- Ce să fac cu ea? Să trag o dată ș-apoi să-mi pierd vremea cu încărcatul? Mai de folos mi-e ghioaga... cât mă întorc într-un picior, sfarm câte cinci tidve cu o lovitură.</p>
<p>- Bravo, Crețule! Ești un voinic... dar spune-mi: ai auzit ceva despre Hangu?</p>
<p>- Dar: niște pocnete de pușcă.</p>
<p>- Știu eu? Însă, precât mă ajunge mintea, nu cred să vină dușmanul ca să ne calce chiar acum.</p>
<p>- Pentru ce?</p>
<p>- Pentru că doar n-ar fi el așa de prost ca să-și închipuiască că noi îl așteptaăm cu colaci calzi... Și lui îi e grijă ca și nouă, mai mult încă decât nouă; pentru că are să treacă prin stâmtori și prin păduri unde și-ar putea găsi pe dracul... De-ar fi să-și încerce norocul, el ar fi să vină pe furiș în faptul zilei când om fi obosiți de osteneală și de somn.</p>
<p>Astfel se vânează cocoșii de munte.</p>
<p>- Dar dacă o veni, ce-i zice?</p>
<p>- De venit poate să vină, iar de întors nu știu cum s-o întoarce!</p>
<p>Vali lăsă în urmă-i pe voinicul plăieș șuierând o doină și, după ce făcu jurul schitului se întoarse la poartă, unde găsi pe principele C., pe amicii și pe Mehmed-aga.</p>
<p>- Toți oamenii se găsesc la posturile lor, zise el.</p>
<p>- Și cum le stă inima? întrebă prințul.</p>
<p>- Bine de tot, ei sunt gata de luptă.</p>
<p>- Aferim! murmură ienicerul, sucindu-și mustața. Torcea. Vântul de noapte aducea din când în când vuiete de larmă, care deveneau îngrozitoare și nedormirea da periculului nevăzut proporții colosale. Un al doilea călăreț fu repezit pe drumul Hangului, dar nici acesta nu se întoarse.</p>
<p>- Ce li s-a întâmplat oare? se întrebară cu toții.</p>
<p>- I-or fi ucis soldații!</p>
<p>- Ascultați! zise Vali.</p>
<p>Toți tăcură... Acum larma se înainta cu repezime, formată de răcnete, de tropote de cai, de pocnete înmulțite prin sonoritatea văilor...</p>
<p>Un pușcaș din avangardă veni alergând spre poartă și răcnind:</p>
<p>- Iată-i că vin, iată-i!</p>
<p>- Gata sunteți, copii? strigă prințul C.</p>
<p>- Gata! răspunseră numeroasele glasuri; și într-adevăr, sub razele lunii se iviră la ferestrele turnurilor plăieșii cu puștile întinse, iar pe ruinele zidului dărâmat se înșirară, ca niște umbre, oamenii înarmați cu topoare și cu lănci. Prințul C., Vali și tovarășii lor își pregătiră armele; Mehmed-aga scoase iataganul din seleaf și zise: ,,La Allah! illa Allah!", apoi se făcu o tăcere în sânul căreia tot omul își auzea bătăile inimii. Larma răsuna acum în vecinătatea schitului; ea pătrunsese în rediul de molidvi... Încă puține minute și dușmanul era să apară...</p>
<p>Deodată, vreo cincisprezece împușcături trăsniră între copaci, urmate de răcnete sălbatice și pe loc se ivi pe marginea rediului... un cupeu înhămat cu 8 postalioni și înconjurat de un pâlc de călăreți! Era o cumnată a prințului C., care nu avea nici cât de puțin aspectul unui dușman... din contră, acea damă grațioasă venea de la Piatra și. megăsind pe nimeni la curtea de la Hangu, că luase pe lângă trăsura ei atât plăieșii de la capra podului de la Răpciuni, cât și cei doi călăreți trimiși de la schit.</p>
<p>Toți acești oameni, vrând să celebreze după obicei serbarea Învierii, chiuiră și împușcară tot drumul. Chiotele lor și ale surugiilor, pocnetele armelor și ale harapnicelor, tropotul cailor pe prundiș produseseră larma care ținea în uimire de două ore pe apărătorii schitului; apărători imaginari, căci toate veștile sosite de la Piatra erau false, fiind provenite din izvor sigur.</p>
<p>Astfel se termină lupta neîncepută de sub poalele Ceahlăului!</p>
<p>Noaptea întreagă se petrecu în veselie și cântări. Cimpoierul mai cu seamă avu mare succes prin balada următoare:</p>
                       <p>ȘTEFAN ȘI CODRUL</p>	  
             <p>Ștefan-vodă rătăcit</p>
             <p>Intră-n condrul înfrunzit;</p>
             <p>Codru-i zice: - ,,Domn viteaz!</p>
             <p>Îți curg lacrimi pe obraz?"</p>
             <p>-,,Dar! Îmi plând ostașii mei,</p>
             <p>Morți, luptând ca niște zmei!"</p>
             <p>Codrul zise: - ,,Dragul meu!</p>
             <p>Mângâie sufletul tău,</p>
             <p>Că din brazii mei trufași</p>
             <p>Face-ți-oi voinici ostași!"</p>
             <p>-,,Fă!", răspunse mult voios</p>
             <p>Domnul mândru, inimos.</p>
             <p>Codrul prinse a vui,</p>
             <p>Brazii a-și însufleți.</p>
             <p>Pe loc brazii, mari și mici,</p>
             <p>Se schimbau în mari voinici</p>
             <p>Și cu toții cuvânta:</p>
             <p>-,,Să trăiești, măria-ta!" etc., etc.</p>
<p>A doua zi boierii și țăranii se întoarseră la satul Hangului. Schitul rămase iar în părăsire, având însă un mormânt mai mult, un mormânt pe care sta un biet câine plângând...</p>
<p>Câteva zile în urmă, Vali primi un bilet de la un amic al său din Iași care-i zicea:</p>
<p>Frate! Nu mai este nimic de sperat! Întreagă tinerimea inteligentă a fost arestată sau împrăștiată. Domnul e triumfător! Rămâne de acum ca bătrânii să răzbune pe copiii lor; și o vor face-o! Grigori Ghica s-a pus în capul mișcării și s-a înțeles cu boierii să lucreze la răsturnarea lui Sturza-vodă. Eu te sfătuiesc frățește să te depărtezi din țară cât mai curând, căci sunt date ordine ca să te aresteze etc."</p>
<p>Luând dar adio de la prințul C. și de la familia sa, în sânul căreia găsise o grațioasă ospeție, Vali plecă întovărășit de doi plăieși, Crețul și Cimpoierul, și, apucând pe cărări cunoscute de ei peste munți și printre codri, ajunse către seară într-o poiană mărginașă cu Ardealul.</p>
<p>Cuconașule, zise Crețul, să te oprești aici până a cădea noaptea, căci hotarul este păzit de slujitori care au porunci aspre a nu lăsa pe nimeni să treacă. Descalecă în poiana asta de brazi și stai acolo ascuns până ce m-oi întoarce eu.</p>
<p>- Dar unde vrei să te duci, Crețule? întrebă Vali.</p>
<p>- Vreau să merg să mă înțeleg cu ungurii de dincolo, de la pichet, pentru trecerea dumitale.</p>
<p>-Și nu te temi că te-or prinde slujitorii?</p>
<p>-Atunci să nu agiungă ei, când or pune mâna pe Crețul!... Eu am poticele mele pe care numai șoimii și urșii le cunosc... Ș-apoi, ce zici de ghioaga asta? Ia privește cum îșî arată dinții!</p>
<p>Zicând aceste, Crețul dezmierdă cu mâna piroanele cu care arma lui favorită era țintuită, apoi își legă calul de un brad și se depărtă în desimea pădurii.</p>
<p>Vali rămase deci cu Cimpoierul și se lungi pe mușchiul verde, observând fizionomia inteligentă și originală a tovarășului său. Acest om de stat mijlociu avea un cap mic unde ochii ocupau atâta loc, încât și gura, și nasul, și bărbia se găseau foarte strâmtorate.</p>
<p>- Cimpoierule, îi zise Vali, crezi tu că s-ar fi bătut plăieșii cu soldații dacă aceștia ar fi venit la schitul Hangului_</p>
<p>- Cum nu, cucoane?... Le venise în taină vestea că stăpânirea voia să-i ia cu de-a sila la oaste, ca să-i ducă să se bată cu turcii și cu muscalii...</p>
<p>- Ei, și?</p>
<p>- Și s-ar fi luptat până mureau cu toții, numai ca să scape de război! Așa e românul! Îi place bătaie de bunăvoie, nu silită...</p>
<p>Vali găsea o mare plăcere ascultând observările Cimpoierului, în vreme ce întunericul se strecura printre crengile brazilor și da codrului un aspect posomorât.</p>
<p>- Iacă și noaptea cu ștergarul pe ochi, zise acesta... Acuși s-auzi miorlăit de mâțe sălbatice pe vârfurile copacilor, să te crezi pe ceea lume[...].</p>
<p>Și-ntr-adevăr, peste puțină vreme codrul începu a răsuna de un concert monstruos. O miorlăitură sentimentală dădu semnalul acestui concert și sute de glasuri îi răspunseră dintre crengi, unele subțiri și duioase, altele răgușite, altele provocatoare, altele furioase; unele în tonuri de prima donna assoluta, altele cu tonuri de contralto, de tenore, de basso, și toate formând la un loc un zgomot înfiorător. În fiecare copac străluceau ochii țintiți asupra lui Vali și asupra Cimpoierului și numărul diletanților creștea necontenit.</p>
<p>- Hei! suspină Cimpoierul, căci n-am cimpoiul cu mine să le țin hangul!...</p>
<p>- De ce nu l-ai luat de acasă? întrebă Vali.</p>
<p>Cum de nu l-aș fi luat, păcatele mele! Dacă nu mi-ar fi ars casa cu cimpoi cu tot!... Știi, vorba românului: nevoile umblă cu cârdul și cu colinde!</p>
<p>- Și-ți pare rău de casă, Cimpoierule?</p>
<p>- Ba mai rău de cimpoi: el mă făcea să-mi treacă de urât și aduna pe toate fetele din munte prin împrejurul meu.</p>
<p>- Se vede câ-ți plac fetele.</p>
<p>- Îmi plac foc!</p>
<p>- Dar tu lor?</p>
<p>- Și ele mie... știi cântecul?</p>
<p>- Care?</p>
<p>- Nu-l știi? Ascultă; am să ți-l cânt în ciuda motanilor care ne asurzesc.</p>
<p>Cimpoierul se rezemă de un brad și cântă o arie cu totul originală pecuvântele următoare:</p>
                      <p>Câte flori și câte stele,</p>
                      <p>Toate-s fete frumușele!</p>
                      <p>Câte stele, câte flori,</p>
                      <p>Toate-s fete și surori!</p>
                      <p>De-aș putea, n-aș mai alege,</p>
                      <p>Ci pe toate le-aș culege</p>
                      <p>Și le-aș strânge la un loc</p>
                      <p>Lângă inimă, cu foc."</p>
<p>Armonia cântecului întrerupse concertul motanilor, dar și cântecul fu întrerupt prin sosirea lui Crețul, care zise:</p>
<p>- Hai, cucoane! Căci am pus la cale cu ungurii de dincolo... Hai iute: nu-i vreme de pierdut.</p>
<p>- Bine, răspunse Vali, îndreptându-se către calul său.</p>
<p>- Lasă calul, cucoane, și hai pe jos, adăugă plăieșul; căci tropotul cailor ar trage luarea aminte a alujitorilor de pe hotar. Eu oi apuca înainte, și tu, Cimpoierule, să te iei cu boierul după semnul ce voi da din când în când... Știi tu semnul nostru.</p>
<p>- Îl știu ca pe tine, răspunde Cimpoierul.</p>
<p>Crețul se pierdu în umbrele nopții.</p>
<p>- Încotro mergem? întrebă Vali pe tovarășul său.</p>
<p>- În partea unde se aude ciripind o păsărică.</p>
<p>Vali ascultă și auzi o ciripire foarte naturală, care se tot depărta. Cimpoierul răspundea din când în când printr-o altă ciripire, tot așa de bine imitată, și se abătu de pe cărare, ca să apuce mai în stânga, pe iarbă. Acele semnale se repetau regulat și făceau a crede pe Vali că se găsea în codrii Americii, luând parte la una dintre ștenele sălbaticilor descrise de Fenimore Cooper. Spre completarea acestei iluzii, un tablou neașteptat se prezentă deodată ochilor lui: într-o poiană largă ardea un mare foc de vreascuri și răspândea lumini fantastice împrejur, iar pe lângă foc ședeau vreo zece oameni înarmați și cu piepturile goale.</p>
<p>- Iaca slujitorii, zise încet Cimpoierul.</p>
<p>- De unde cunoști că-s slujitori? întrebă Vali. Nu au uniformă și, după figurile lor, aș presupune mai degrabă că-s o ceată de hoți.</p>
<p>- Și asta se poate, cucoane... Slujitori, hoți, tot ca una, fata mea... Noi să ne ferim de dânșii și să ne furișăm pe sub copacii de pe marginea dumbrăvii.</p>
<p>Ei se dosiră pe după brazi și înaintară cu multă prudență în direcția slujitorilor care, ocupați fiind cu un mare ceaun de mămăligă, rândeau și mâncau fără a-și întoarce capul spre cărarea ce ducea la hotar.</p>
<p>- Acu-i acu, boierule, observă Cimpoierul: avem de făcut vreo sută de pași între umbră și lumină pentru a sosi la zăvoiul acela, unde aud pe Crețul ciripind... Să mi te faci șopârlă, cucoane, și să nu aluneci pe iarbă ca vântul, ca să nu te simtă mâncăii cei de slujitori.</p>
<p>- N-ai grijă, Cimpoierule... De-or sări la mine, le-oi arăta gura pistoalelor.</p>
<p>- Nu zic ba, însă ce-i în mână nu-i minciună... Nici să vezi draci, nici cruce să faci.</p>
<p>- Cred că nu ți-e frică, române! întrebă Vali, zâmbind.</p>
<p>- Ba, zău, frică de tot, însă pentru dumneata, nu pentru mine. Pălăria dumitale e albă, se zărește de departe, și de te-a vedea vreun slujitor, ar avea țintă minunată de tras cu flinta... Ţine căciula mea, că-i neagră, și dă-mi mie pălăria. ca să nu cumva...</p>
<p>- Mulțumesc! replică Vali, uimit de generozitatea Cimpoierului. Nu vreau să te expun la moarte.</p>
<p>- De mine n-ar fi pagubă mare c-oi pieri, dar dumneata... Cneazul te-a dat pe seama noastră și trebuie să te ducem bun teafăr până dincolo de hotar.</p>
<p>- Ești un bun suflet de om, Cimpoierule, și nu te-oi uita niciodată! zise Vali, strângând mâna Cimpoierului cu recunoștință.</p>
<p>- Bun, nebun... să nu pierdem vremea... Na căciula mea.</p>
<p>- Mulțumesc încă o dată, dar nu mă lasă cugetul să o primesc...</p>
<p>O  nouă ciripire mai accentuată răsună în zăvoi.</p>
<p>- Crețu-și pierde răbdarea! observă Cimpoierul... Hai! Cu ajutorul Domnului!</p>
<p>Vali se repezi, alunecând pe iarbă ca o umbră, și ajunse în zăvoi fără accident, urmărit de tovarășul său; aici el găsi pe Crețul vorbind cu un om străin, un ungur scurt și șchiop, care ținea doi cai de căpestre.</p>
<p>- Iute pe cal, cuconașule! îi zise Crețul, și du-te cu ungurul ăsta unde te-a duce el.</p>
<p>Vali mulțumi ambilor plăieși după cum se cuvenea și le spuse rămas bun.</p>
<p>- Să mergi cu Domnul, replicară Crețul și Cimpoierul, și să te aducă Dumnezeu cu bine în țară!</p>
<p>Încălecând și luându-se pe urma ungurului, Vali pătrunse mai afund în zăvoi și trecu un pârâu care desparte Ardealul de Moldova, apoi începu o fantastică alergare, când prin desimi de arbori, când prin locuri deschise și luminate în plin de focul slujitorilor, până ce, în fine, se afundară în întuneric, depărtându-se de linia hotarului. În curând, ajunseră la un deal drept, pe care caii se suiră în fugă, și când se opriră pe culme, Vali se văzu înconjurat de vreo zece oameni care aveau un aspect destul de sălbatic. Aici era pichetul unguresc.</p>
<p>- Bine-ai sosit, domnule!</p>
<p>- Bine v-am găsit! răspunse Vali.</p>
<p>- Vrei să mergi la Tulgiș?</p>
<p>- Dar!</p>
<p>- Bine, te va duce Micleș: poftim în casă ca să le afumăm.</p>
<p>Vali coborî de pe cap și intră în camera pichetului, foarte intrigat de această propunere: însă nedumerirea lui nu ținu mult, căci căprarul aduse o lopățică plină de cărbuni aprinși, aruncă peste ei un pic de câlți și afumă hainele tânărului călător cu o gravitate de pontif antic.</p>
<p>- Pentru ce-mi dai fum? întrebă Vali, râzând.</p>
<p>- Ca să te curățăm de ciumă și de holeră, răspunse căprarul.</p>
<p>Micleș, un ungur înalt, cu părul roșu și cu un țăpoi de fier în mână, veni să spună că e gata de plecare. Vali, până a nu ieși, împărți câțiva galbeni la grăniceri, care strigară cu zgomot: ,,Elljen!", iar căprarul, ajutându-i a se urca pe cal, îi zise la ureche:</p>
<p>- Pentru binele d-tale, domnule, să lași pe Micleș să meargă tot înainte și să ții mâna pe pistoale tot drumul... Auzi, domnule?... Să nu rămână Micleș în urma d-tale.</p>
<p>- De ce? întrebă Vali... Micleș nu-i om bun?</p>
<p>- Ba-i bun el, dar a văzut că ai bani; și banu-i ochiul dracului...</p>
<p>Vali plecă iar prin întuneric, observând cu luare aminte povața căprarului și, după o nouă alergare de o oră, ajunse la Tulgiș.</p>
<p>- Halt! strigă deodată o sentinelă ascunsă; Micleș intră în explicare cu soldatul și peste puțin tânărul nostru emigrant fu dus și închis într-o casă de lemn, sub paza a doi grăniceri.</p>
<p>El era arestat de autoritățile austriace!</p>
<p>........................................................................................................................</p>
<p>Peste 15 zile Vali primi următorul răspuns:</p>
<p>Londra, ...1849</p>
<p>Ah! scumpul meu Vali, îmi tremură mâna scriindu-ți aceste rânduri și inima-mi se bate astfel de tare că pare a voi să-mi iasă din sân ca să zboare la tine. Scrisoarea ta iubită e dinaintea mea, dulce, spirituală, plină de simțire, plină de soarele Orientului: ea mi-a adus câteva raze fierbinți, care au luminat pentru mine cerul întunecat sub care mă aflu de câteva zile, căci nu știi? Soarta mea bizară m-a adus la Londra!</p>
<p>Îți închipui, iubitul meu, pe biata Dridri pierdută în negurile Engliterei, tristă, regretând trecutul și neștiind ce-i pregătește viitorul? Oh! pentru ce destinul ne face să gustăm încântările fericirii depline dacă este ca mai târziu să le pierdem pentru totdeauna ! Pentru ce te-am întâlnit eu pe tine în viața mea dacă nu mi-a fost permis să mor înainte de a cunoaște amarul despărțirii!... Dar ce vorbesc de mine, când tot sufletul meu e aproape de Vali? Nu vreau să mai plâng, nu vreau să te mai întristez cu jelaniile mele, nu vrea să mă arăt ochilor tăi altminteri decât cum m-ai cunoscut, veselă și râzătoare.</p>
<p>Ce voiaj încântător am făcut în compania ta pe Marea Mediterană, pe la Napoli, pe la Malta, pe la Smirna, pe Bosfor, prin toate acele locuri dezmierdate de razele soarelui, unde viața cu tine ar fi atât de dulce!... Viața cu tine!... iar mi se umplu ochii de lacrimi... Napoli! ai văzut Napoli, dragul meu, și ai avut curajul să te duci mai înainte?... Eu, în zilele mele de splendoare, am cunoscut pe un nobil napolitan, contele Giuseppe Morri, care era foarte îngâmfat de frumusețea lui și repeta necontenit faimosul proverb: Vedi Napoli, e poi Mori. El îmi spunea că luna din patria lui e mai caldă și mai luminoasă decât soarele Parisului. Așa să fie?</p>
<p>Ai observat, iubite Vali, cât mă preocup de soare? De când ne-am despărțit îmi e tot frig și am căpătat nostalgia soarelui, mai cu seamă aici, în Londra, unde el este înlocuit prin gazul fanarelor. Ce oraș trist e Londra! Ce nație mașinală, ce obiceiuri diferite de-ale noastre! Aici veselia pare o importație străină, căci singurii oameni care se aud grăind și râzând pe străzi sunt francezi. Englezii nu se primblă, ci toți aleargă după treburi, cu gândul la bani și urmând preceptul lor favorit Times îs money, căci englezii au monetizat chiar și timpul. Aici e locul contrasturilor celor mai exagerate, al bogăției fabuloase și al mizeriei sordite; aristocrația se arată la Hyde-Parc în carete strălucite cu câte doi lachei pudruiți îndărăt, și săracii cu picioarele goale sunt înveliți în niște rufe peticoase, care întrec mantaua arlechinului prin împestrițarea lor.</p>
<p>Am văzut într-o dimineață de la ferestrele mele măturătorii străzilor în frace, dar ce frace! și femeile lor cu șaluri și capele, dar ce capele, ce șaluri!... Am crezut că fac un vis fantastic și că asist la carnavalul mizeriei. Însăși atmosfera umedă și plină de fum de cărbune de pământ părea că plânge de mila lor, stropindu-i cu lacrimi... de cerneală.</p>
<p>Iată, iubitul meu, în ce iad sunt exilată eu, vesela ta Dridri, care n-a mai râs de când a rămas singură... Îți aduci aminte de râsetele noastre nebunești din Paris? Răsunetul lor depărtat vine câteodată de mă trezește din somn; atunci deschid ochii, te caut împrejurul meu cu o dulce bătaie de inimă... dar a fost un vis — și eu cad suspinând cu capul pe perne...</p>
<p>Am întrerupt această scrisoare în timp de câteva ore ca să mă liniștesc și să-ți pot spune pentru ce mă găsesc la Londra, însă înainte vin să te sărut ca o soră și să reclam indulgența ta.</p>
<p>Acum ascultă:</p>
<p>Zece zile în urma plecării tale, lord F. se prezentă la mine și îmi zise:</p>
<p>— Domnișoară, iată trei ani de când te cunosc, trei ani de când te iubesc, trei ani de când aștept să pierzi ura ce ai în contra englezilor. Când locuiai în hotelul d-tale, ai respins propunerile mele sub cuvânt că erai fericită de amiciția contelui și că nu doreai nimic mai mult. Amiciția contelui ținu cât averea lui, și într-o zi el dispăru, atrăgându-te în ruina lui.</p>
<p>— Te înșeli, mylord, i-am răspuns.</p>
<p>— Știu, replică lordul, că singură ai sacrificat tot ce era al d-tale ca să scăpi numele contelui de pata de falit. Ai făcut un act sublim, dar și o nebunie totodată, și astfel ai răsturnat toate planurile mele.</p>
<p>— Ce planuri?</p>
<p>— Contele fiind un obstacol între d-ta și mine, am cătat să-l înlătur și am contribuit mult la ruina contelui, îndemnându-l la cheltuieli mai presus de averea lui... Nu te indigna, domnișoară, căci am o scuză triumfantă în amorul ce mi-ai inspirat din ziua cum te-am văzut. Aici, lordul tăcu puțin, plecând capul cu tristețe, și apoi continuă:</p>
         <p>— Soarta mea e amară și neînțeleasă!... Sunt tânăr, am o avere colosală, fac parte din aristocrația cea mai înaltă a Engliterei, sunt membru al Parlamentului și cu toate acestea nu am nici destul merit, nici destulă elocvență ca să înduplec în favorul meu inima unei copile! Mărturisesc, domnișoară, că merit măcar de-a fi jelit... După dispariția contelui ai rămas singură și te-ai mutat în strada Havrului, unde ocupai un apartament modest. M-am prezentat și atunci dinaintea d-tale și ți-am oferit un hotel mult mai luxos decât acel ce ocupaseși, punând toată averea mea la picioarele d-tale. Îți aduci amintecuvântele ce mi-ai răspuns? Mie îmi stau înfipte în inimă ca niște pumnale: „Prea târziu, mylord, mi-ai zis cu o zâmbire grațioasă, dar crudă; acum cunosc distanța care există între amiciție și amor!” Lord F. îngălbeni și urmă cu glasul uimit:</p>
<p>— Într-adevăr, nenorocirea care mă prigonește făcu și astă dată să vin prea târziu; un străin emigrat din țara lui știuse să găsească calea inimii d-tale!... Îl iubeai cum iubește o femeie pentru întâia oară în viața ei, cu abnegare, cu credință, cu toate iluziile tinereții. El însă te iubea cum meritai să fii iubită?</p>
<p>— De mă iubea Vali? am zis, sculându-mă în picioare. Privește în ochii mei, mylord, dacă vrei să te convingi cât am fost de iubită!</p>
<p>— Nu mă îndoiesc, răspunse lord F., că îi daseși toată inima, și tocmai aceasta m-a disperat mai mult atunci. Îmi fusese cu putință să ruinez o avere ca a contelui ca să te despart de el, dar nici Dumnezeu nu ar fi putut să risipească comorile de dragoste ce se dezveliseră în sufletul d-tale... și însă trebuia să fii a mea, căci mintea și viața îmi erau în pericol; trebuia să fac pe dl Vali a părăsi Parisul!</p>
<p>— Cum, mylord, ai avut cruzimea să contribui la plecarea lui Vali ? am strigat cu indignație.</p>
<p>— Te rog, domnișoară, liniștește-te și mă ascultă până la sfârșit... Dl Vali era emigrant, Moldova era ocupată de armata rusească. Singurul chip de a păstra amiciția d-tale era de a contribui la dezrobirea patriei sale. Am alergat la Londra, am contribuit prin toate chipurile a pregăti opinia publică în favoarea românilor; câțiva amici de-ai mei au luat cuvântul în Parlament ca să silească pe minister a cere de la curtea de St. Petersburg evacuarea Principatelor, și nu am părăsit Londra până ce nu am văzut nota guvernului englez către țarul Neculai plecând de la Foring Office... Acum un nou prinț este ales în Moldova, el a și deschis hotarele țării emigranților din străinătate și dl Vali a plecat ca toți ceilalți moldoveni în patria sa. Astfel și d-lui este fericit de a-și revedea părinții, și eu sunt fericit de a te revedea iarăși singură.</p>
<p>— Însă eu, mylord, eu mai pot fi vreodată fericită? am zis năbușindu-mi lacrimile.</p>
<p>— D-ta, Dridri, ești jună, ai cunoscut toate încântările amorului, ai gustat din cupa fericirii lumești și poți să-ți încununi viața printr-un act de generozitate îngerească contribuind la realizarea dorințelor unui om care te iubește de trei ani... Ascultă-mă, te rog, fără a mă întrerupe; dl Vali e dus din Paris și negreșit pierdut pentru d-ta. El este chemat a juca un rol oarecare în patria lui, a prinde rădăcină în ea, a se însura poate... dar, a se însura, căci e tânăr și prin urmare supus la furtunile vieții... Care este perspectiva ce se desfășoară dinaintea d-tale? Singurătatea și jelirea? Perspectiva e tristă și eu te iubesc prea mult ca să nu încerc tot în lume spre a te feri de un asemene viitor...</p>
<p>Aici lord F. se apropie de mine, îmi luă mâna și îmi zise cu multă simpatie:</p>
<p>— Dridri, vrei să scapi de singurătate? Vrei să cunoști nemărginita mulțumire de a ferici zilele unui om onorabil?... Dridri, vrei să fii soția mea?... Dar, soția mea legitimă!... Zi un cuvânt, și în curând te vei numi lady F. Îți cunosc calitățile inimii și știu cât ești de demnă a intra cu fruntea înaltă în societatea cea mai respectabilă... Înțeleg că propunerea mea te surprinde și că ai poate nevoie să consulți pe... Ei bine... fie!... Îți dau timpul necesar ca să te gândești, și, ca să te las cu totul liberă în decizia ce o vei lua, eu plec astăzi la Londra. Acolo te va aștepta un apartament în casa unei dame respectabile, care m-a crescut de mic... Când te-i hotărî să-mi acorzi grația pe care ți-o cer, vei trece Manșa și vei veni la Londra; eu voi merge în toate zilele la Miss Howard ca să cercetez dacă ai sosit și să-ți aduc coroana de ducesă...</p>
<p>Zicând acestecuvânte, lord F. îmi sărută mâna și se duse, lăsându-mă sub o impresie adâncă!... Scumpul meu Vali! Am luptat cu mine două săptămâni de-a rândul, în speranța că voi primi de la tine vreun răvaș care să-mi vestească întoarcerea ta la Paris, dar, în fine, pierzând orice sperare și văzându-mă amenințată de a cădea, ca multe dintre cunoștințele mele, în valurile unei vieți zvânturate spre a învinge zilnicele nevoi, mi-am pus mâna pe inimă, zicându-ți ție, amicul meu, un adio dureros și iată-mă-s la Londra.</p>
<p>Lord F. face acum pregătirile necesare pentru cununia noastră. În ziua când vom fi uniți, vom pleca împreună să ne așezăm în Italia... Iată, scumpul meu, tot adevărul!... Acum, cu lacrimile-n ochi, vin să te rog să-mi răspunzi: bine sau rău am făcut? Oricum să fie însă, sufletul meu va fi în veci cu tine, Vali, tu, care mi-ai dat cea mai mare fericire pe pământ.</p>
<p>Adio, iubitul meu, adio! Permite-mi în viitor ca să am, ca în trecut, un loc cât de mic în inima ta... O, Vali ! O! dragul meu, nu mai văd ce scriu, lacrimile mă înădușă. .. Adio... Scrie-mi... Îți dau ultima mea sărutare și pun tot sufletul meu în ea.</p>
<p>Constantinopol, 1849</p>
<p>Scumpa mea Dridri, ți-am promis să-ți fac descrierea călătoriei mele până la Constantinopol, și dacă m-aș asculta, ți-aș trimite un volum întreg, astfel mă simt fericit de a convorbi cu tine. Îmi pare că ești lângă mine, cu gentilețea ta de veselă păsărică; îmi pare că te văd zâmbind cu oarecare malițiozitate în vreme ce-ți povestesc cele ce-am făcut și văzut de când am plecat din Paris; îmi pare că aud glasul tău mult iubit aplicându-mi proverbul francez: A beau mentir qui vient de loin. Cu toate acestea, încep mai întâi a te săruta, apoi te iau pe genunchi, ca pe un copil zburdalnic, și îți promit o lungă și frumoasă poveste, dacă oi fi cuminte”..</p>
</div>      
</body>
  </text>
</TEI>
